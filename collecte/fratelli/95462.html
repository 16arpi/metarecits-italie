Roma. FdI: Su pedonalizzazione Fori, prima vera consultazione e poi eventuale sperimentazione

«Intervenendo questa mattina alla conferenza stampa indetta dai gruppi di opposizione nel Municipio I, abbiamo portato la nostra solidarietà ai residenti dei Rioni Esquilino e Monti e in generale del centro storico rispetta all’assurda sperimentazione prevista per la finta pedonalizzazione di una parte di via dei Fori Imperiali. Siamo assolutamente favorevoli a politiche a sostegno della mobilità sostenibile, tanto da aver approvato nella scorsa consiliatura il Piano Quadro della Ciclabilità e altre delibere che vanno proprio in questa direzione, ma un simile provvedimento deve essere adottato dopo una vera consultazione dei residenti e dei romani. Realizzare ora la sperimentazione sarebbe come fare il collaudo di un ascensore senza alcun carico. Bene l’iniziativa di Stefano Tozzi e Sergio Marchi, leader dell’opposizione in centro storico, per la proposta di referendum online ma il sindaco Marino faccia una vera consultazione e porti il dibattito in Aula Giulio Cesare come chiesto dal gruppo di Fratelli d’Italia. Consideriamo giusta e coraggiosa, infine, la presa di posizione fortemente critica di Carlo Ripa di Meana di Italia Nostra e del professor Staccioli, presidente dell’Archeoclub di Roma, oltre che delle altre associazioni del centro storico presenti oggi alla conferenza stampa in qualità di osservatori». 
  
 
È quanto dichiarano Federico Mollicone e Andrea De Priamo, dirigenti romani di Fratelli d’Italia.  
Roma, 8 luglio 2013
