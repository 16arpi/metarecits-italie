Usa, Fidanza: Pensate davvero che Biden risolverà i problemi di leadership di un’Europa smarrita e decadente?

“Oggi si apre una nuova stagione e auguriamo buon lavoro alla nuova amministrazione americana.  Molte certezze aleggiano in quest’aula ma molti di più sono gli interrogativi irrisolti. Pensate davvero che sarà Joe Biden a risolvere i problemi di visione e di leadership di un’Europa smarrita e decadente? Vi illudete davvero che, una volta abbattuto il “mostro Trump”, scompaiano decine di milioni di patrioti in Europa e nel mondo che credono nei valori dell’identità e della sovranità, della famiglia e del senso religioso, del merito e dell’etica del lavoro?”. Così nel suo intervento in Plenaria il capodelegazione di Fratelli d’Italia- ECR e responsabile Esteri di FdI, Carlo Fidanza. “Siete così “democratici” da voler governare il mondo con le multinazionali del web che censurano la libertà di espressione di cittadini e di leader politici, anche quando rispettano la legge?  Siete davvero così irresponsabili da pensare che il mondo sarà più pacifico e sicuro tornando alla dottrina Obama-Clinton? E credete davvero che si possano fare accordi col regime comunista cinese senza preoccuparsi di riequilibrare il commercio globale a difesa delle nostre produzioni? Per noi le relazioni transatlantiche non sono qualcosa da piegare agli interessi di parte, ma la cornice entro cui rispondere alle grandi sfide del nostro tempo. Noi continueremo a lavorare in questa direzione”.
