Europee, Rescigno: A Napoli raddoppiamo i voti. Salerno determinante per il mio risultato. Ora conquistiamo la Regione

“A Napoli e provincia Fratelli d’Italia raddoppia i voti rispetto alle ultime elezioni politiche del 2018. Passiamo dal 2,58 al 5,27. E’ il frutto di un lavoro di squadra, ma soprattutto del sostegno determinante del leader campano di Fdi Edmondo Cirielli. Sostegno che si è visto non solo a Napoli e Salerno ma anche nelle altre regioni come la Calabria. Un risultato che ci consente di guardare con fiducia ai prossimi appuntamenti elettorali. A cominciare dalle elezioni regionali nel 2020”. E’ quanto ha affermato Carmela Rescigno, candidata alle ultime elezioni europee nelle liste di Fdi nella Circoscrizione Sud, nel corso della conferenza stampa che si è tenuta a Napoli insieme ad Andrea Santoro, coordinatore Fdi Napoli, Gennaro Ruggero, commissario Fdi provincia di Napoli e Pietro Diodato, dirigente nazionale del partito della Meloni.
Devo evidenziare- ha spiegato Rescigno –il contributo arrivato da Salerno, che si conferma roccaforte della destra campana dove raggiungiamo una percentuale pari al 9, grazie all’eccellente lavoro dei parlamentari Cirielli e Iannone”.
“Ma ora non vogliamo fermarci. E’ giusto che il modello di partito, aperto e rinnovato, che abbiamo costruito nell’ultimo anno a Napoli, con il sostegno di Cirielli, e che ha dato grandi risultati, sia esteso anche sul piano regionale per affrontare la prossime elezioni regionali con liste competitive e alla pari dei nostri alleati”  – ha concluso Rescigno
