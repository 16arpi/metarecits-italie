Famiglia, Meloni: Se Governo fa sul serio sottoscriva appello FdI per avviare con legge bilancio rivoluzione welfare

“Il Governo Gentiloni dimostri di fare sul serio e utilizzi la prossima Conferenza sulla famiglia per sottoscrivere l’appello di Fratelli d’Italia: avviare, con la prossima manovra di bilancio, una rivoluzione del welfare nazionale che metta al centro la famiglia, che è il primo nucleo di solidarietà. Investire sulla famiglia e sulla natalità vuol dire investire sul futuro dell’Italia e garantire la tenuta del nostro sistema di protezione sociale”.
Lo scrive su Facebook il presidente di Fratelli d’Italia Giorgia Meloni, interpellata dal quotidiano Avvenire sulla conferenza sulla famiglia prevista per il mese di settembre.
“Fratelli d’Italia – prosegue Meloni – ha presentato nei mesi scorsi un pacchetto articolato di proposte che pone alla base della sua futura azione di governo divise in tre filoni: fiscale, lavoro e promozione diretta della natalità. Primo filone: l’imposizione fiscale generale va spostata dalla persona al nucleo famigliare; va reso proporzionale l’aumento dell’assegno familiare all’aumentare dei figli e i beni per la prima infanzia vanno esclusi dal campo Iva. Secondo filone: incentivi alle aziende che hanno il coraggio di assumere una donna in età fertile e strumenti che rendono questa assunzione agevole. Terzo filone: introduzione del “reddito per l’infanzia”, ovvero un sostegno di 400 euro mensili per i primi tre anni di vita dei bambini delle famiglie in difficoltà.
Se il Governo non lo farà, sarà solo l’ennesima iniziativa da campagna elettorale”.
