Iveco, Meloni: Bene che proposta golden power di FdI sia diventata di tutto il centrodestra

«Siamo lieti che 40 giorni dopo la nostra tempestiva denuncia, tutto il centrodestra si associ alla nostra richiesta di porre la “golden power” sulla ipotesi di vendita Iveco alla Cina a tutela del lavoro italiano».
È quanto dichiara il presidente di Fratelli d’Italia, Giorgia Meloni.
«Su questo con FdI avevamo presentato al Senato una interrogazione urgente già il 26 gennaio e ora, finalmente, prima il governo con la dichiarazione del Ministro Giorgetti e della Lega ieri, e Forza Italia oggi, ci danno ragione schierandosi anche loro a difesa della produzione e del lavoro italiano. Nella interrogazione si invitava l’Esecutivo a “ricorrere al golden power per tutelare un asset strategico così importante anche per la filiera industriale già messa a dura prova dalla vendita di FCA a Peugeot” e a “predisporre l’intervento di cassa depositi e prestiti ove CNH intendesse comunque procedere alla vendita del gruppo Iveco”. Questa è la dimostrazione di cosa Fratelli d’Italia intenda per una opposizione patriottica e di un comune sentire con le altre forze del centrodestra sui temi vitali per la Nazione».
