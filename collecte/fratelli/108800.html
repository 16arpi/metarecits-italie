Governo, Silvestroni: M5S-Lega battano un colpo su ddl seggiolini Salvabebè

“Negli ultimi giorni due notizie orribili hanno scosso la coscienza degli italiani: a Pisa una bimba di un anno è morta in auto perché dimenticata dal padre (il settimo caso dal 2011), e in provincia di Parma bambini di un asilo maltrattati dalle maestre. Da parte dei parlamentari delle due forze politiche impegnate nella costituzione del governo, M5S e Lega, non abbiamo letto una riga a commento di queste due tristi vicende. Sicuramente il momento è delicato e importante. Ma credo sia altrettanto importante che questa legislatura parta con due iniziative forti, due leggi simboliche da approvare prima dell’estate: per questo ritengo necessario che da un lato venga raccolto l’appello del nostro leader Giorgia Meloni, rivolto a tutti i gruppi parlamentari, affinché sia dato finalmente il via libera alla legge presentata da Fdi sull’installazione in auto di seggiolini salva bebè; dall’altro non è più procrastinabile una legge che introduca la videosorveglianza negli asili nido”. Lo dichiara il deputato di Fratelli d’Italia, Marco SILVESTRONI.
