Manovra: approvazione è risultato fondamentale per Italia

“Il Parlamento ha approvato la Legge di bilancio 2025, la terza dall’insediamento del governo. È una manovra di grande equilibrio, che sostiene i redditi medio-bassi, aiuta le famiglie con figli, stanzia risorse record per la sanità, riduce la pressione fiscale e dà una mano a chi produce e crea occupazione e benessere. Abbiamo utilizzato le limitate risorse a disposizione per rafforzare le principali misure introdotte in questi anni, rendendone alcune strutturali e con una platea più estesa, a partire dal taglio del cuneo fiscale.
Abbiamo proseguito sulla strada del sostegno alla natalità e del lavoro femminile, e siamo intervenuti a sostegno delle imprese che investono e rafforzano la propria solidità e competitività. Teniamo i conti in ordine, non rinunciando ad attuare il programma elettorale che abbiamo presentato agli italiani, e diamo ancor più slancio al nostro impegno per combattere la vera evasione e gettare le basi per un rapporto nuovo tra Stato e cittadini. Un altro passo in avanti per costruire un’Italia più giusta, forte e competitiva”. Lo scrive sui social il presidente del Consiglio, Giorgia Meloni.
“Oggi il Senato ha approvato definitivamente una legge di bilancio che punta alla crescita e all’occupazione, sostiene le famiglie e i redditi medio-bassi, con cui Fratelli d’Italia e il governo Meloni proseguono nel lavoro che ha fatto dell’Italia una delle economie più solide d’Europa e il quarto esportatore nel mondo”, aggiunge il presidente dei senatori di Fratelli d’Italia, Lucio Malan.
“Questa legge non è solo il frutto di un’attenta gestione delle risorse, ma anche di una visione strategica: mantenere i conti in ordine e, allo stesso tempo, attuare il programma elettorale presentato agli italiani. Le misure strutturali, come il taglio del cuneo fiscale e l’Ires premiale, incentiveranno gli investimenti e rilanceranno il nostro sistema produttivo, confermando l’impegno del governo nel creare occupazione e benessere per tutti. Con questa manovra, il centrodestra guidato da Fratelli d’Italia compie un ulteriore passo avanti verso un’Italia più giusta, forte e competitiva. Un’Italia che premia il lavoro, sostiene chi produce e costruisce un futuro migliore per i cittadini”, conclude il capogruppo di Fratelli d’Italia alla Camera dei deputati, Galeazzo Bignami.
