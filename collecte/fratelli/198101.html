FdI: solidarietà a Montaruli per attacchi sessisti

“Ancora una volta un’esponente di Fratelli d’Italia è vittima di una vomitevole campagna sessista e diffamatoria, come le fake news diffuse sui social sul conto di Augusta Montaruli, costretta a querelare tutti quei leoni da tastiera che stanno diffondendo notizie false a sfondo sessuale sul suo conto. Ad Augusta va tutta la nostra solidarietà, vogliamo sperare che anche dalla sinistra parlamentare arrivino ferme parole di condanna per chi, oltre a diffondere notizie totalmente inventate, offende un’esponente politica solo perché è donna”. Lo dichiara il deputato di Fratelli d’Italia, Francesco Filini.
“Mi aspetto che tutte le forze politiche, a maggior ragione tutti quelli che si ergono a paladini dei diritti delle donne, condannino fermamente questi attacchi. Il silenzio su simili comportamenti sarebbe incomprensibile da parte di chi quotidianamente tiene lezioni sul rispetto e sulla parità di genere.
È inaccettabile che sui social network si possano impunemente diffondere fake news diffamatorie. La mia collega Montaruli ha già intrapreso le dovute azioni legali, e confido che la giustizia faccia il suo corso”, aggiunge il deputato di Fratelli d’Italia Marta Schifone.
“A questi gravi episodi c’è solo un modo di reagire, ed è quello della ferma condanna da parte di tutte le forze politiche. Altrimenti affrontare ogni giorno il tema della violenza sulle donne e tacere su fatti come questo, che condizionano fortemente la vita di chi li subisce, è del tutto ipocrita oltre che inutile”, conclude Antonella Zedda, vice presidente di Fratelli d’Italia in Senato
