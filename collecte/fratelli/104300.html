Libia, Cirielli: Da Ue nessuna solidarietà e zero interventi concreti

“Un altro vertice sul flusso migratorio Libia-Italia che non porta ad alcuna soluzione. Ancora parole e zero fatti. L’ennesima messa in scena consumatasi sull’immigrazione, dove l’Ue conferma la sua linea. Nessuna solidarietà e nessun aiuto concreto per fermare l’invasione. L’unica decisione da prendere per risolvere il problema, come ripetiamo da tempo, è il blocco navale al largo della Libia”. È quanto dichiara Edmondo Cirielli, deputato di Fratelli d’Italia-Alleanza Nazionale, componente della Commissione Esteri di Montecitorio.
“Il ministro Alfano valuti attentamente la situazione – aggiunge -. Il governo Pd sulla Libia ha commesso un errore gravissimo. L’essersi schierati con Al Sarraj è pericoloso, così come l’aver sottovalutato Haftar. La vicenda rischia davvero di sfuggire di mano. Alfano e il Pd facciano sentire la voce dell’Italia in Europa. Dobbiamo difendere la nostra sicurezza e dobbiamo farlo in fretta”.
