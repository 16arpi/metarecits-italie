Flat tax. Ciriani: Unica proposta realistica è di FdI. Tassa piatta per famiglie costa 3 leggi di Bilancio

“L’unica proposta di flat tax realistica per l’Italia è quella che Fratelli d’Italia ha presentato all’inizio di questa Legislatura. Le altre, a partire da quella familiare ipotizzata dalla Lega, rappresentano ipotesi suggestive ma utopistiche al punto che già si stima che per introdurre una tassa piatta a beneficio delle famiglie sarebbero necessarie risorse pari a tre leggi di Bilancio. Forse se la Lega avesse evitato di sostenere con il proprio voto in Parlamento una proposta tanto assistenzialista quanto inefficace sul piano dello sviluppo e della crescita come il reddito di cittadinanza, in questa legge di Bilancio sarebbe stato possibile approvare qualche misura a beneficio delle famiglie. Pertanto, continuiamo a chiedere che la nostra proposta sia calendarizzata velocemente, che si possa discutere nel merito evitando, però, la demagogia e i toni da campagna elettorale. Dopo tanti sacrifici le famiglie italiane non meritano di essere prese in giro”.
Lo dichiara il presidente dei senatori di Fratelli d’Italia, Luca Ciriani.
