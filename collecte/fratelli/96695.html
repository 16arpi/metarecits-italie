Spending review-sicurezza, Rampelli: Alfano venga a riferire in aula

No a ulteriori tagli sul comparto: a rischio sicurezza cittadini e dignità servitori dello Stato “Mentre la maggioranza sta approvando l’ennesimo provvedimento svuota-carceri, cresce l’apprensione per le notizie relative al taglio di oltre 80 mila unità tra Polizia, Carabinieri e Guardia di Finanza. Si tratta di un dossier che sta generando profonda inquietudine in chi ha a cuore la sicurezza dei cittadini, il controllo del territorio e la dignità di servitori dello Stato che, con immani sforzi, intervengono quotidianamente al fianco dei cittadini onesti.
  
Il comparto sicurezza ha già subito troppi tagli, un’ ulteriore diminuzione di risorse umane ed economiche significherebbe abdicare allo Stato di diritto e alimentare tensioni sociali. Il ministro dell’Interno Alfano smentisca quanto prima l’esistenza di questo piano, contenuto nella spending review di Cottarelli e la Camera calendarizzi al più presto un dibattito sulla sicurezza e il controllo del territorio per avere un’analisi chiara delle tendenze e dei bisogni reali”. E’ quanto dichiara il deputato di Fratelli d’Italia-Alleanza nazionale Fabio Rampelli.
Roma, 24 marzo 2014
