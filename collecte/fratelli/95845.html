L.Stabilità, Meloni: Vergogna assoluta, se salta contributo solidarietà pensioni d&#8217;oro

«Apprendiamo dagli organi di stampa che dalla già pessima legge di stabilità targata Pd-PdL sarebbe saltato anche il piccolo contributo di solidarietà previsto sulle pensioni d’oro. Se ciò fosse confermato, ci troveremmo davanti ad una vergogna assoluta. Stupisce la miopia di chi si ostina a difendere questi scandalosi privilegi e non si rende conto che queste anacronistiche aberrazioni saranno spazzate via nonostante lo strenuo tentativo di difenderle da parte di Governo, Parlamento, Consulta, Istituzioni e grand commis di Stato.
  
Il popolo italiano è già stato troppo paziente con questi improbabili e novelli ‘signorotti’ medievali: ribadiamo per l’ennesima volta la proposta di Fratelli d’Italia di revocare le pensioni d’oro figlie di furbizie normative e non di contributi versati, anche per dare quel segnale di giustizia alle giovani generazioni che per stessa ammissione del ministro Giovannini non avranno mai una pensione dignitosa.
E se la Corte Costituzionale si ostinerà a dichiarare incostituzionale questa battaglia di civiltà, provvederemo a modificare al più presto anche la Costituzione».
Lo dichiara il presidente dei Deputati di Fratelli d’Italia, Giorgia Meloni.
 
 
Roma, 18 ottobre 2013
