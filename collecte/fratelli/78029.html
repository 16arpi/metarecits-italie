Lombardia: Insegnanti in quarantena, garantire istruzione a bimbi disabili

“Ho presentato una mozione per impegnare la Giunta ‘a reperire con urgenza finanziamenti straordinari per istituire un contributo che possa consentire alle Amministrazioni Comunali di far fronte alle spese necessarie per dare continuità all’educazione e all’istruzione spettante agli scolari e studenti disabili, affinché sia garantito il diritto allo studio senza ledere la loro posizione e senza gravare, ingiustamente, sulle loro famiglie’.
I Comuni non sempre riescono a far fronte all’educazione dei bambini disabili, per quanto loro compete. Numerosi sindaci, specialmente delle realtà più piccole, lamentano serie difficoltà a garantire il servizio scolastico di questi alunni, a causa del dirottamento degli insegnanti di sostegno all’insegnamento curriculare in sostituzione dei loro colleghi in quarantena o colpiti dal Covid.
A farne le spese sono i più piccoli, che vengono “invitati” dalle scuole a rimanere a casa per mancanza di organico, subendo così un’ingiusta discriminazione rispetto ai loro compagni normodotati. Addirittura capita che i genitori vengano chiamati al telefono il giorno stesso e invitati e riprendere i figli che non posso essere seguiti adeguatamente a scuola.
Oltre alla mancanza di un servizio, sono anche evidenti i risvolti psicologici che devono subire gli studenti e le loro famiglie. Regione Lombardia deve intervenire con aiuti immediati ai Comuni”.
Lo dichiara Barbara Mazzali, consigliere regionale di Fratelli d’Italia
