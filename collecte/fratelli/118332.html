Dl Cura Italia. La Pietra: Su voucher emendamento FdI è ammissibile. Su questo può partire confronto serio

“Sono fuori dalla realtà i sindacati nazionali che chiedono al governo di non introdurre i voucher in agricoltura. Una richiesta inopportuna che denota quanto il sindacalismo storicamente sia scollegato dal sistema produttivo. In questo momento di crisi dovuta all’emergenza del Coronavirus, dove vi è una mancanza di manodopera stagionale, il sistema agricolo ha bisogno di procedure più snelle ed efficaci. I voucher sono una delle risposte immediate e soprattutto, cosa che i sindacati per primi dovrebbero sostenere, rappresentano uno strumento per evitare lo sfruttamento del lavoro nero. Fratelli d’Italia ha presentato una serie di emendamenti al decreto ‘Cura Italia’ per introdurre nuovamente i voucher in agricoltura. Uno in particolare è stato considerato ammissibile, quello che consente l’utilizzo dei voucher per il periodo dell’emergenza Covid-19. Partiamo da questo. Discutiamo e confrontiamoci secondo uno spirito di collaborazione e soprattutto guardando all’interesse comune di lavoratori e di datori di lavoro, che in questo momento è di superare la gravissima crisi economica. Ci attendiamo che i sindacati facciano altrettanto, perché qui in gioco non ci sono le vecchie posizione di potere ma il futuro della Nazione”. 
Lo dichiara il senatore di Fratelli d’Italia, Patrizio La Pietra.
