Carceri, Cirielli: Governo Pd-Pdl mina sicurezza Nazione

“Fratelli d’Italia ribadisce la sua contrarietà al cosiddetto provvedimento ‘svuota carceri’. Il testo benché mitigato al Senato rispetto alla proposta originaria, che, di fatto, mira a smantellare l’irrigidimento del sistema di esecuzione penale e processuale per i plurirecidivi, previsto dalla Legge ex Cirielli del 2005, rappresenta il colpo finale che Pd e PdL danno alla sicurezza dei cittadini. Si compromette, infatti, gravemente la certezza della pena e la tutela delle vittime. La modifica al dl, introdotta al Senato, in base alla quale per lo stalker potrebbe non scattare più la custodia cautelare è solo la punta dell’iceberg di una serie di provvedimenti di questo Governo che minano la sicurezza della nostra Nazione”. 
È quanto dichiara Edmondo Cirielli, deputato di Fratelli d’Italia e membro dell’Ufficio di Presidenza di Montecitorio. 
Roma, 30 luglio 2013
