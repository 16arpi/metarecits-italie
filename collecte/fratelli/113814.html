Europee, Meloni: Se FdI va bene spazio in Italia per Governo libero da M5s

Dopo le festività pasquali si riparte “Da un grande comizio in Calabria, per parlare di sud. Perché il sud è una questione nazionale, non meridionale”. Alle elezioni europee Fratelli d’Italia prenderà “Più di quanto previsto da tutti i sondaggi” e dopo il voto “Se va bene Fratelli d’Italia, se si vede che anche a livello nazionale c’è un’altra maggioranza possibile, Lega e Fdi, allora si apre lo spazio per un governo che faccia davvero gli interessi dell’Italia. Libero dai Cinquestelle”.
Lo ha detto in una intervista al secolo d’Italia il presidente di Fratelli d’Italia Giorgia Meloni.
Cosa ha in mente Mattarella “Non lo so, ma penso che non avrebbe altra scelta che far votare. Voglio vedere chi lo sostiene un altro governo Monti dopo i disastri del primo”.
Alla domanda su un’idea per Roma di sindaco e di città la Meloni ha risposto che ne ha “più di una. Ma partiamo da cosa si vuole fare, non da chi deve farlo. Non si può far finta di voler bene alla Capitale se non si affronta la questione delle questioni: Roma non può essere trattata alla stregua di un piccolo comune. Servono poteri e risorse degni di tutte le grandi capitali europee. È sbagliato litigare sulle norme che aiutano Roma nascondendosi dietro l’incapacità conclamata della Raggi”.
“Un’idea per l’Italia? La priorità ora è l’economia, o la povertà si moltiplicherà, altro che averla abolita. Noi diciamo shock fiscale e investimenti pubblici. Meno tax, più tav, cioè meno tasse più infrastrutture”  ha risposto Meloni, che sull’idea per l’Europa ha invece detto che l’obiettivo è “Abbattere l’euromostro dell’attuale costruzione e rimettere il potere in mano agli stati sovrani, e magari occuparsi insieme, a livello europeo, di grandi questioni, come la politica estera o la difesa dei confini”.
