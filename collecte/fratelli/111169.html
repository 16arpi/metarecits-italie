Dl Sicurezza. Balboni: Lega non si faccia dettare linea su reato di tortura. Sostenga emendamento FdI per abolizione

“Per il sottosegretario Molteni è più importante il contratto di governo rispetto al miglioramento dell’operato e del funzionamento delle Forze dell’Ordine? Infatti, lo sanno tutti che l’introduzione del presunto reato di tortura ha rappresentato un ostacolo all’attività delle Forze di Polizia, legandole di fatto le mani. Fratelli d’Italia ha presentato un emendamento al decreto sicurezza per abolire il reato di tortura, in linea con quanto previsto dal programma elettorale del Centrodestra che, sottoscritto anche dalla stessa Lega, aveva come obiettivo la revisione della legge sulla tortura. Non vorremmo che, come accaduto sulla legittima difesa, la Lega si faccia dettare la linea dal M5S anche sulle Forze dell’Ordine. Per quanto ci riguarda noi andremo avanti, come sempre al fianco di chi quotidianamente tutela la sicurezza degli italiani”. Lo dichiara il capogruppo di Fratelli d’Italia in Commissione Giustizia al Senato, Alberto Balboni.
