Terremoto, Donzelli: Costruzione casette in mano a coop coinvolte in mafia capitale

“Il governo e il Presidente dell’Anticorruzione Cantone vigilino attentamente e garantiscano la massima trasparenza nella realizzazione delle soluzioni abitative di emergenza per le popolazioni colpite dal sisma del centro Italia del 24 agosto scorso. A realizzarle sarà infatti il Consorzio nazionale servizi (Cns), vincitore di una gara preventiva del Consip indetta il 9 aprile 2014 e conclusasi il 5 agosto 2015, che è stato coinvolto nelle vicende di Mafia capitale ed è già stato commissariato in passato dall’Anac per due appalti per la gestione dei rifiuti a Roma. Fra le sue associate il Cns annovera anche la ’29 giugno’, creatura di Salvatore Buzzi che tra gli altri assunse Stefano Carminati, ma anche cooperative rosse al centro di altre inchieste giudiziarie, come Cpl Concordia e Manutencoop”. E’ quanto afferma il coordinatore dell’esecutivo nazionale di Fratelli d’Italia Giovanni Donzelli.
“Salvatore Buzzi ha fatto parte del Consiglio di sorveglianza del Cns fino al dicembre del 2014 – sottolinea Donzelli – e quindi ricopriva un ruolo durante lo svolgimento della gara, bandita con il governo Renzi già in carica e aggiudicata mentre alla guida della Consip c’era già l’attuale Ad, il renziano Luigi Marroni. Si tratta di elementi che non si possono trascurare, chiediamo per questo garanzie e certezze. Ci auguriamo che il rinnovamento dei vertici da parte del Cns e il cambio della guida nella cooperativa ’29 giugno’, così come l’iscrizione nella ‘white list’ della Prefettura che attesta l’assenza di tentativi infiltrazioni mafiose in fornitori, prestatori di servizi ed esecutori di lavori, siano sufficienti a rassicurare su una gestione limpida della realizzazione delle casette. Certo è che, visto l’identikit del soggetto che si è aggiudicato l’appalto – conclude Donzelli – è non solo lecito ma persino doveroso prestare la massima attenzione a ciò che accadrà”.
