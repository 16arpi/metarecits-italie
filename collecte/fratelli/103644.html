Occupazioni, Rampelli: Soltanto a Roma 101 occupazioni abusive, censirle ma non liberare è un danno per cittadini e nega lo stato di diritto


“Le occupazioni abusive a Roma sono 101, come affermato da Gabrielli nel corso dell’audizione di oggi nella commissione d’inchiesta.
Ci sono edifici pubblici e privati espropriati dal racket dei ‘professionisti delle occupazioni’ che speculano sull’accoglienza e sulla povera gente, facendosi anche pagare affitti in nero. Tutti sanno tutto, ma lo Stato preferisce avallare la cancellazione del diritto di proprietà e darla vinta a chi delinque.
Stesso atteggiamento nei confronti di altri reati come il rovistaggio, la mancata scolarizzazione dei figli, l’accattanoggio, il commercio abusivo, la contraffazione, lo spaccio di marjuana o cannabis, il bullismo, il gioco d’azzardo. Deve essere per questo che esiste, a detta del Capo della polizia, una sicurezza percepita diversa dalla sicurezza reale, che sarebbe invece caratterizzata dalla diminuzione dei crimini diffusi: decine di reati non vengono perseguiti, sono di fatto impuniti, e quindi nemmeno considerati per le statistiche. Nelle periferie urbane i cittadini hanno ben chiaro il regime d’illegalità che vige, molto più di certe istituzioni che continuano a fare pessima sociologia da quattro soldi”.

È quanto dichiara il capogruppo di Fratelli d’Italia-Alleanza nazionale Fabio Rampelli replicando all’audizione del capo della Polizia Franco Gabrielli.
