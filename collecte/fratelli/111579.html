UE, Rauti parteciperà a festeggiamenti Centenario indipendenza Lettonia: Lettonia strategica per futuro relazioni Est-Ovest. Italia impegnata a rafforzare relazioni

Primo appuntamento internazionale  per l’intergruppo ‘Amici delle Repubbliche baltiche’. Infatti, domani, 18 novembre, la senatrice di Fratelli d’Italia, Isabella Rauti, promotrice dell’Interguppo, sarà a Riga per partecipare alle manifestazioni previste per la Giornata celebrativa del Centenario dell’Indipendenza della Lettonia. Un appuntamento importante che vedrà lo svolgersi di una parata della Forze Armate, dove sfileranno anche unità del Contingente italiano accompagnate dalla Fanfara dei Bersaglieri.
“La Lettonia rappresenta uno snodo centrale nell’ambito delle relazioni internazionali tra fronte orientale e occidentale. L’area  baltica è diventata un baricentro geopolitico ed il dispiegamento delle forze Nato si pone come presidio dei confini delle tre Repubbliche, a conferma della strategicità di questa porzione di Europa. Dopo gli incontri in Italia con i rappresentanti delle tre Repubbliche baltiche, questo primo appuntamento internazionale contribuisce al percorso avviato con la costituzione dell’Intergruppo e rinsalderà la collaborazione tra Italia e Lettonia. Il tradizionale legame tra il nostro Paese e la Lettonia si è rafforzato con lo schieramento dei nostri militari e con l’intensificarsi delle relazioni commerciali, grazie anche alle nostre imprese sempre più dinamiche ed impegnate ad investire nel territorio lettone”, spiega la senatrice Rauti.
