Abruzzo, Meloni: Vittoria storica per FdI, unici a crescere insieme alla Lega

“Per Fratelli d’Italia la vittoria in Abruzzo è storica: esprimiamo il nostro primo presidente di Regione e sfioriamo il 7% registrando una crescita importante. Questo esito non era scontato soprattutto per la posizione che abbiamo deciso di assumere rispetto al governo gialloverde e che ha fatto storcere il naso a qualcuno: alla visibilità abbiamo scelto la coerenza preferendo l’opposizione patriottica a quella acritica. Credo che la serietà paghi sempre in politica e mi pare che il risultato in Abruzzo lo dimostri. Fratelli d’Italia è l’unico altro partito che cresce oltre alla Lega e questo smonta un altro tormentone, quello secondo il quale se la Lega cresce Fratelli d’Italia verrà fagocitata. Non è vero: non solo non siamo mai stati fagocitati da nessuno ma si può crescere insieme. Le elezioni in Abruzzo raccontano molto di quello che gli italiani pensano e questo risultato per me è un grande obiettivo raggiunto anche guardando alle prossime elezioni europee”.

Lo ha detto questa mattina il presidente di Fratelli d’Italia, Giorgia Meloni, a “Non Stop News”, il programma di approfondimento politico condotto da Pierluigi Diaco, Fulvio Giuliani e Giusi Legrenzi su Rtl 102.5 e in contemporanea sui canali 36 del Dt e 750 di Sky.
