Report, Rampelli: da Fico parole irresponsabili. Report faccia una puntata riparatrice

“Un presidente di garanzia è tale se rappresenta un punto di equilibrio. Se dismette i panni del garante e si fa portavoce di una parte, fino a chiamare al boicottaggio del canone Rai, allora non è più in grado di presiedere la Vigilanza Rai”. È quanto dichiara il capogruppo di Fratelli d’Italia-Alleanza nazionale Fabio Rampelli, componente della commissione di Vigilanza della Rai.
“Quanto a Report e alla sua intemerata contro i vaccini,  che ha generato panico tra le famiglie e preoccupazione tra i medici pediatri, ci potrebbero essere gli estremi per un procurato allarme. In ogni caso gli autori ora pongano riparo a questo scivolone realizzando una puntata di Report dove abbiano voce coloro che non hanno vaccinato i figli, pentendosi poi amaramente di questa scelta. Del resto affrontare così una materia tanto delicata – ha concluso Rampelli – è oggettivamente da irresponsabili”.
