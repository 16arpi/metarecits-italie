Turismo, Lollobrigida: Governo ritiri ordinanza su tamponi

“Il governo prima promette ai cittadini maggiori libertà con il green pass, poi istituisce il super green pass, infine impone le restrizioni più dure d’Europa, consentendo l’ingresso in Italia solo dopo un tampone negativo anche per i vaccinati. Una decisione che rischia di dare il colpo di grazia al turismo, un settore nevralgico per la nostra economia e già messo in ginocchio dalla pandemia prima e dalle indiscriminate chiusure per decreto poi. Una scelta assurda su cui l’Ue ha espresso le sue perplessità e sulla quale FDI chiede chiarezza con un’interrogazione presentata all’Europarlamento. Bene ha fatto Federalberghi a sottolineare come le imprese del settore si siano sobbarcate i costi di messa in sicurezza delle strutture, in un momento storico in cui i fatturati vedono bruciare circa 20 miliardi di euro da gennaio ad oggi rispetto allo stesso periodo del 2019. Senza dimenticare che l’ordinanza è stata adottata il 14 dicembre ed entrerà in vigore il 16, mentre i flussi turistici si programmano con largo anticipo così come le assunzioni del personale stagionale. Fratelli d’Italia chiede di ritirare immediatamente il provvedimento e si farà portavoce in Parlamento delle richieste di Federalberghi che, alla luce della proroga dello stato di emergenza, necessita di adeguate misure di sostegno, a partire dall’esonero dei costi fissi” 

Lo dichiara il capogruppo di Fratelli d’Itali alla Camera, Francesco Lollobrigida.
