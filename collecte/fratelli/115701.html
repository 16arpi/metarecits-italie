Atreju, La Russa: Bene Padellaro su piazza a Almirante e Berlinguer

È stato presentato oggi pomeriggio ad Atreju il libro di Antonio Padellaro “Il gesto di Almirante e Berlinguer”. All’incontro hanno partecipato lo storico portavoce di Giorgio Almirante, Massimo Magliaro, la figlia di Enrico, Bianca Berlinguer, il vicepresidente del Senato, Ignazio La Russa e Walter Veltroni.
Il dibattito è stato introdotto dal deputato di Fratelli d’Italia, Augusta Montaruli e moderato dal giornalista, Luca Telese.
“Almirante e Berlinguer – ha affermato La Russa – erano due politici che avevano molti punti di contatto, ma sono state due personalità che hanno saputo rispettarsi sostituendo all’odio il rispetto. La proposta lanciata da Padellaro alla fine del suo libro, quella di intitolare una piazza ad Almirante e Berlinguer, ne è la più tangibile testimonianza”.
Secondo Walter Veltroni “Almirante e Berlinguer hanno saputo trasformare il concetto di nemico in quello di avversario. Sento il dovere morale di combattere l’odio poiché sento questa malapianta risorgere. Almirante e Berlinguer sono state due persone fiere che hanno saputo dialogare per limitare i danni del terrorismo negli anni ’70 e hanno saputo insegnare cosa significhi il rispetto dell’altro da sé”.
