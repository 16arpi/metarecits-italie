Governo, Mollicone: Da Renzi solo desiderata e pelli d&#8217;orso. Del 2015 resta la truffa.

BANCHE E L’AUMENTO DEI POVERI. VOTO A ROMA NECESSARIO PER DISASTRO MARINO/TRONCA”. FDI DEDICA “L’ANNO NUOVO” DI RODARI AL PREMIER “OTELMA” «Farebbe ridere se non ci fosse da piangere. Nella conferenza stampa di fine anno abbiamo potuto vedere riassunte tutte  le caratteristiche del renzismo: autoassoluzione, autoesaltazione e una buona dose di “faccia da culo “. 
Il Renzi ottimista dice che tutto va bene e che andrà anche meglio, che sì qualche errore è stato fatto, ma che tutto migliorerà. Intanto ci sono gli italiani disperati perché truffati da quelle stesse banche tutelate a colpi di decreto dal suo governo, e quelli disperati perché da ceto medio sono scivolati nella povertà assoluta. 
Poi ci sono i pensionati  a cui il Premier abusivo ha detto di volersi dedicare e già tremano. Fummo i primi a chiedere di tagliare le pensioni d’oro e il sistema retributivo e vigileremo perché venga fatto,  ma temiamo che ci sia il trucco e si voglia in realtà colpire, per fare cassa, una fascia molto più ampia di contribuenti, quella medio-bassa che se d’oro ha ancora qualcosa su cui contare, certo non sono le pensioni! 
Infine, le previsioni del Premier Otelma sui prossimi appuntamenti elettorali in una Nazione dove non si vota, la democrazia non è più di moda e le logge hanno sostituito le assemblee elettive. Il voto a Roma sembra essere un obbligo per Renzi più che una scelta visto che, per colpa del centrosinistra, si è passati dalla padella di Marino alla brace di Tronca.  Il Premier lega poi la sua fortuna politica al voto referendario dimostrando di avere scarsa stima dell’intelligenza degli italiani mentre dà già per vinte le nuove elezioni nazionali del 2018.
Insomma un ‘Renzi show’ degno di Crozza e del mago Otelma per cui ci è venuto naturale dedicargli sarcasticamente “l’anno nuovo” di Rodari che sembra molto la cronaca della sua conferenza stampa».
Lo scrive sul suo sito  aforisma341.it il responsabile della comunicazione di Fratelli d’Italia, Federico Mollicone.
