Roma, Meloni: Raggi e M5s bocciano proposta FdI per accesso Ztl donne in gravidanza. Non sanno governare e non sanno recepire proposte buonsenso

“Le mamme di Roma ai tempi della Raggi: il movimento cinque stelle boccia in Campidoglio la delibera di Fratelli d’Italia per consentire l’accesso alla ZTL alle donne in gravidanza e alle famiglie con bimbi fino a due anni di età. In pratica non solo la Raggi e il m5s non sanno governare Roma ma non sono neanche in grado di recepire le proposte di buon senso della nostra opposizione costruttiva. Le famiglie romane ringraziano #Raggirati”.
È quanto scrive su Facebook il presidente di Fratelli d’Italia e consigliere capitolino Giorgia Meloni, postando la foto del tabellone dell’assemblea capitolina con l’esito della votazione: su 33 consiglieri presenti solo in 10 hanno votato a favore, nessun astenuto e 23 sono stati i contrari.
