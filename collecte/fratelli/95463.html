Roma. Tozzi: Al via referendum on line su progetto pedonalizzazione Fori

«Abbiamo presentato oggi, davanti a molte associazioni culturali e di residenti, il sito www.referendumfori.it attraverso il quale i romani potranno esprimere la loro opinione sul progetto di chiusura al traffico privato di via dei Fori Imperiali. Riteniamo che il referendum sia l’unica strada per ascoltare l’opinione dei cittadini su un intervento così importante per la loro vita. I percorsi partecipati devono essere reali e non devono essere realizzati solo con le associazioni ‘amiche’, come quelle che hanno partecipato ad un incontro e mezzo nel giro di cinque giorni. Una finta ‘fase di ascolto’ nei confronti della quale tante realtà associative e territoriali hanno espresso il loro dissenso. La tutela del patrimonio storico-archeologico è la stella polare di Fratelli d’Italia ma è necessario considerare anche gli effetti sulla salute dei cittadini di un provvedimento preso in maniera così frettolosa. I Rioni Esquilino, Celio e Monti devono essere tutelati anche con eventuali opere compensative, come per esempio la riqualificazione del Parco del Colle Oppio, la pedonalizzazione di piazza San Martino ai Monti, l’allargamento della Ztl e l’avvio della realizzazione di linee tranviarie». 
  
 
È quanto dichiara Stefano Tozzi, capogruppo di Fratelli d’Italia nel Municipio I.  
Roma, 8 luglio 2013
