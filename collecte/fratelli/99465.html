Alenia Aermacchi, Meloni: Non si può svendere eccellenza pubblica a privati

SCELTE SPERICOLATE DI RENZI E MORETTI. «Il passaggio dell’Udc nella coalizione di De Luca purtroppo non mi stupisce, conoscendo la storia di De Mita che ha più volte fatto il “salto delle barricate”. Credo che questo qualifichi anche la coalizione di De Luca: chiudere all’ultimo momento con qualcuno che fino al giorno prima era saldamente dall’altra parte dimostra che l’obiettivo non è credere in qualcosa ma mettere insieme pezzi vecchi della politica».
È quanto ha detto il presidente di Fratelli d’Italia, Giorgia Meloni, interpellata dai giornalisti a margine dell’incontro con gli operai dello stabilimento Alenia-Aermacchi di Capodichino a Napoli, in visita insieme al Deputato napoletano Marcello Taglialatela.

«Penso che gli italiani siano stanchi delle alchimie e dei giochi di Palazzo e non si lascino convincere da questi assemblaggi curiosi. Penso che preferiscano i percorsi di coerenza e credibilità. Noi con Fratelli d’Italia cerchiamo proprio di essere coerenti, costi quel che costi. Non ci piacciono gli inciuci e il trasformismo. Alla fine gli italiani capiranno che è meglio fidarsi di persone così che di persone che usano i loro voti per piazzare i figli da qualche parte», conclude Meloni.
Tornando ai temi strettamente relativi al “caso” Alenia-Aermacchi, la Meloni ha sottolineato:
“Al centro del nostro lavoro politico che portiamo avanti come Fratelli d’Italia – An vi sono le battaglie per la giustizia e la difesa delle eccellenze italiane che il governo nazionale di fatto non riconosce come tali.
Ribadiamo la nostra ferma opposizione al tentativo di svendere a privati Alenia-Aermacchi. Finmeccanica pensa di liberarsi di 178 lavoratori cedendo il proprio ramo d’azienda ad una impresa privata che a sua volta ha 178 lavoratori in cassa integrazione, che quindi già paghiamo noi contribuenti. Non è questo il modo di gestire le eccellenze del mondo del lavoro, in una regione, tra l’altro, già complicata da un punto di vista lavorativo.  Quello che sta accadendo ad Alenia è frutto delle scelte spericolate Moretti e Renzi.
Alenia rappresenta una eccellenza produttiva del nostro Paese ed è tra l’altro in utile – conclude il Presidente nazionale di Fdi-An – Non si può svendere a privati o sostituire i lavoratori italiani con lavoratori extracomunitari formati dai nostri lavoratori. Non si possono regalare il know-how e la capacità di quasi 180 lavoratori ad un privato probabilmente per fare un favore ad amici”.
