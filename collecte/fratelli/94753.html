Leso: FdI dedica giornata della sicurezza a militari e operatori del settore

La Giornata della Sicurezza viene dedicata da Fratelli d’Italia a tutti i militari e agli operatori del settore per il ruolo fondamentale, prezioso ed indispensabile che svolgono in difesa dei cittadini e della Patria, in Italia e all’estero. Il programma di Fratelli d’Italia rivolge una particolare attenzione proprio al settore della difesa e sicurezza e ne sostiene con forza le legittime aspirazioni, puntando contemporaneamente a renderlo uno strumento altamente operativo,  sempre più efficiente e moderno. La specificità del settore, pur sanzionata per legge, non ha mai trovato una concreta applicazione. Il nuovo sistema pensionistico ha penalizzato il comparto, in quanto, reso contributivo per tutti dal 2012, risultava già inaccessibile per molti sin dal 1996, e veniva penalizzato dalla mancata istituzione della previdenza complementare. Un diritto irrinunciabile per tutti gli operatori del settore, la cui specificità sinora è stata riconosciuta solo sulla carta. E’ quanto dichiara il generale dei carabinieri in pensione Leonardo Leso, candidato di Fratelli d’Italia alla Camera dei Deputati, che aggiunge: “Vi è inoltre da sanare la manifesta iniquità del blocco stipendiate, che non tiene in alcun conto dei meccanismi meritocratici di avanzamento del settore. Deve cessare immediatamente e devono quindi essere ripristinate le precedenti condizioni di calcolo delle pensioni, procedendo alla corresponsione di quanto non pagato per effetto del blocco. Il riordino dei ruoli delle carriere è poi assolutamente necessario per consentire uno sviluppo regolare, calibrato e proporzionato alle diverse competenze e categorie e quindi per dare loro il giusto stimolo, incrementandone la professionalità e la preparazione. Vi è infine la necessità di rivedere e valorizzare il ruolo della rappresentanza militare. Questo è un preciso ed inderogabile impegno che Fratelli d’Italia si assume nei confronti di questi valorosi, coraggiosi ed umili difensori dello Stato, cui l’Italia deve moltissimo, e che con il loro sacrificio ne hanno elevato il prestigio in ambito internazionale. L’omaggio floreale di oggi vuole significare amicizia, gratitudine ed impegno. Amicizia nei confronti delle nostre Forze Armate, di Polizia e di Sicurezza. Gratitudine per ciò che hanno fatto e continuano a fare. Impegno a sostenerne le giuste e sacrosante aspirazioni.
 
