Immigrazione, Lollobrigida: arresti Agrigento confermano falle sistema prevenzione e controlli

“Anche oggi organi di stampa riportano l’ennesimo, grave caso di sfruttamento dell’immigrazione clandestina nella nostra Nazione. Le notizie degli arresti effettuati ad Agrigento, dove quattro persone sono state fermate con l’accusa di associazione per delinquere e favoreggiamento dell’immigrazione clandestina al fine di ottenere illegalmente dei permessi di soggiorno, confermano l’esistenza di associazioni criminali che sfruttano la mancanza di controlli in ingresso in Italia e che vengono scoperte solo a illeciti avvenuti, grazie al lavoro della Guardia di Finanza e delle Forze dell’Ordine. Ci chiediamo per quanto tempo ancora il ministero dell’Interno, che dovrebbe garantire il corretto funzionamento dell’azione di controllo a monte proprio per prevenire simili e gravissimi episodi, debba essere affidato all’inadeguata Luciana Lamorgese, che ha già ampiamente dimostrato di preferire la politica dell’immobilismo”. 
 
Lo dichiara il capogruppo di Fratelli d’Italia alla Camera, Francesco Lollobrigida.
