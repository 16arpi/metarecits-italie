Lazio, Ghera-Maselli: ater con Zingaretti gestione fallimentare 9 anni di commissariamento


“Una gestione commissariale che di per sé dovrebbe essere temporanea, dura invece da quasi nove anni e sarà ricordata ormai come una delle più lunghe della storia  e come l’ennesimo fallimento della Giunta Zingaretti. L’audizione tenutasi oggi in Commissione Regionale Urbanistica e Politiche Abitative  alla presenza dell’assessore  all’Urbanistica e del direttore generale  dell’Ater di Roma, ha confermato che non sono stati fatti dalla Regione Lazio passi avanti per risolvere le forti criticità che affliggono la gestione dell’Azienda.
A partire dalla cronica carenza delle manutenzioni, pomposamente annunciate dai vertici regionali e non eseguite  o eseguite con molto ritardo e spesso lasciate incomplete, fino alla necessità di implementare la pianta organica. Da tempo chiediamo che siano velocizzate le procedure di assunzione in stallo da troppo tempo. Vogliamo inoltre sottolineare, tra le tante anomalie sulla gestione delle Ater, quella che riguarda l’Ater di Roma, in merito ad un avviso di selezioni esterne per l’assunzione a tempo pieno e indeterminato di 30 dipendenti, pubblicato lo scorso 30 dicembre (guarda caso sotto Natale) e poi prorogato di 15 giorni, con soli 4 posti riservati al personale interno. Forte contrarietà  esprimiamo sugli affidamenti  esterni ad Invitalia o a Nomisma che comportano un pesante esborso per le casse regionali, ingiustificato se si considera che l’art. 23 co. 2 del D. Lgs. 50/16 prevede per questi lavori che stazioni appaltanti impieghino professionalità interne. L’Ater conta circa cento professionisti qualificati di provata esperienza nella gestione del patrimonio immobiliare pubblico, pertanto non si vede la ragione di questa scelta che lede la dignità professionale dei  dipendenti”. 

E’ quanto dichiarano Fabrizio Ghera, capogruppo di FdI alla Regione Lazio e Massimiliano Maselli consigliere regionale del Lazio di FdI.
