Anni di piombo, FdI-AN: Distrutta targa Zicchieri, FdI-AN la ripristina&#8230;

…PROVVISORIAMENTE. Questa mattina militanti ed esponenti di Fratelli d’Italia-Alleanza Nazionale hanno ripristinato provvisoriamente la targa in piazza dei Condottieri in memoria di Mario Zicchieri, il giovanissimo studente missino ucciso a colpi d’arma da fuoco dalle Brigate Rosse nel 1975.
  
La targa già precedentemente vandalizzata e successivamente ripristinata, è stata ancora una volta distrutta. “In attesa che il sindaco Marino effettui il definitivo ripristino della targa, oggi lo ha fatto FdI-An con un gesto simbolico sia per condannare un’offesa intollerabile per le famiglie e per la memoria di Mario che per ribadire con voce più forte che non sarà la violenza di alcuni a fermare un percorso di riappacificazione fortemente voluto da tutte le forze politiche. Come Fratelli d’Italia, esprimiamo la più ferma condanna per il vile gesto, e promuoveremo una fiaccolata con il territorio contro ogni violenza politica, valori che abbiamo sempre sostenuto e nei quali crediamo”  – hanno dichiarato gli esponenti di Fratelli d’Italia-Alleanza Nazionale presenti all’iniziativa, Fabrizio Ghera capogruppo in Campidoglio, Daniele Rinaldi e Maurizio Politi rispettivamente capogruppo e consigliere nel Municipio V.
Roma, 29 maggio 2014
 
