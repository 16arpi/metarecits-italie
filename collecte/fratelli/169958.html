Scuola: concorsi per nuove assunzioni dopo decenni di precariato

“Continua l’impegno del governo Meloni nei confronti della scuola e del personale docente. Da lunedì 11 marzo, infatti, partiranno le prove scritte dei concorsi per l’assunzione dei docenti di ruolo su posto comune e di sostegno nella scuola dell’infanzia, primaria e secondaria di primo e secondo grado. La scuola italiana per troppi anni ha scontato carenze di organico, ma grazie all’esecutivo guidato da Giorgia Meloni è finalmente tornata centrale e in cima all’agenda di governo, con il costante e concreto impegno del Ministro Valditara nel dare una svolta, in totale discontinuità rispetto al recente passato, nel potenziamento del personale docente e, in generale, nel dare le giuste risposte al mondo della scuola. Gli insegnanti sono degli educatori, hanno un ruolo fondamentale nella formazione di quelli che saranno i futuri cittadini. Fratelli d’Italia è e sarà sempre al loro fianco”. Lo dichiara il deputato di Fratelli d’Italia Alessandro Amorese, capogruppo in commissione Cultura, Scienza e Istruzione alla Camera.
“Dalle parole ai fatti. Un totale complessivo di 44.654 posti (di cui 29.066 su posto comune e 15.588 su sostegno) per 373.000 candidati (69.117 per la scuola dell’infanzia e primaria, 303.687 per la scuola secondaria). Un cambio di passo importantissimo per una scuola azzoppata da decenni e decenni di precariato. Un atto dovuto nella direzione della giusta valorizzazione del personale docente e della qualità dell’offerta formativa che proponiamo quotidianamente ai nostri ragazzi. Un’altra promessa mantenuta da questo governo e dal ministro Valditara”, aggiunge in una nota la senatrice di Fratelli d’Italia Ella Bucalo, componente della commissione Cultura del Senato e vice responsabile del dipartimento Scuola del partito.
