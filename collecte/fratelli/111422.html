Nassiriya, La Russa: La sua memoria salda la nazione ai militari

“In occasione del quindicesimo anniversario della strage di Nassiriya desidero rinnovare il mio deferente omaggio a tutti coloro che animati da altissimo senso del dovere hanno perso la vita al servizio dell’Italia e della comunità internazionale per la stabilizzazione delle aree di crisi e per combattere il pericolo del terrorismo”.
Lo dichiara il vicepresidente del Senato ed ex ministro della Difesa Ignazio La Russa.
“Oggi come allora – aggiunge La Russa –  è ancora forte il dolore di tutti noi al ricordo di quelle devastanti immagini che sconvolsero la vita di tante famiglie italiane. L’istituzione della ‘Giornata del ricordo dei Caduti militari e civili nelle missioni internazionali per la pace’ così come la memoria di coloro che in quella o in altre tragiche occasioni hanno perso la vita salda in un unico grande abbraccio la nostra Nazione agli uomini e alle donne in divisa”.
“A tutti coloro che servono la Patria in armi – conclude il senatore di Fratelli d’Italia – va la mia sincera stima e il mio sincero apprezzamento perché giorno dopo giorno, lontano dalla loro terra e dagli affetti più cari e con dedizione e spirito di sacrificio combattono il terrorismo per riportare la democrazia. Un ultimo doveroso e sentito pensiero va infine non solo ai familiari dei tanti caduti ma anche a quelli di quei giovani che sono attualmente lontano da casa perché pur conoscendo i nobili motivi che animano i propri ragazzi, vivono comunque ore di grande angoscia”.
