Marò, La Russa: Bene invito delle consorti al festival

“Ho sempre sostenuto che oltre al governo italiano, debba essere tutto il ‘sistema Italia’ a fare di più per tenere alta l’attenzione sulla vicenda dei nostri due marò e il Festival di Sanremo, che da sempre riscuote milioni di telespettatori in tutto il mondo è la vetrina perfetta per sensibilizzare l’opinione pubblica.
  
Apprezzo pertanto l’idea dell’assessore di Fratelli d’Italia Gianni Berrino e del sindaco Zoccarato che hanno invitato sul palco del teatro Ariston le consorti di Salvatore Girone e Massimiliano Latorre. A loro e agli organizzatori del Festival che hanno aderito all’iniziativa va il mio sincero plauso”. E’ quanto dichiara il presidente di Fratelli d’Italia, Ignazio La Russa.
 Roma, 18 febbraio 2014
