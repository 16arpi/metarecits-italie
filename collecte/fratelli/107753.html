Trasporti, Rapani a Delrio: Basta fumo negli occhi. Governo e Ministeri si accorgono del sud solo in campagna elettorale

“Purtroppo solo adesso Governo centrale e ministeri si accorgono che esistono il Sud e la Calabria jonica, una terra abbandonata da tutti negli ultimi anni. Il ministro Delrio si diverte a propinare annunci alla vigilia delle elezioni. Un miliardo di euro per la statale 106, tra le strade più pericolose e insicure d’Italia? Mi auguro non si tratti solo di chiacchiere e delle solite promesse da campagna elettorale. Anche perché la riunione del Cipe prevista per questa mattina è stata rinviata a data da destinarsi. Delrio, però, ha ragione quando sostiene che gli ultimi investimenti per il territorio jonico si sono fermati ai tempi di Cavour. Servono progetti e investimenti seri per combattere l’isolamento della Piana di Sibari, non ciance! Da anni ci battiamo per la messa in sicurezza della statale 106, ma anche per la metropolitana leggera di superfice, che potrebbe collegare la Sibaritide all’aeroporto di Crotone in quaranta minuti. Con le cospicue risorse economiche sbandierate da Delrio, ma al momento non previste dal Cipe, si potrebbe invece elettrificare la linea ferroviaria e portare sulla Jonica l’alta velocità, ad appena un centinaio di chilometri da noi. Basta fumo negli occhi. Che il governo si occupi, seriamente, della Calabria jonica”.
È il commento di Ernesto Rapani, candidato di Fratelli d’Italia alla Camera dei Deputati.
