8 marzo, Meloni: Utero in affitto sia reato universale, è forma moderna di sfruttamento della donna

«L’8 marzo, festa internazionale della donna, le donne di Fratelli d’Italia vogliono denunciare il silenzio di tutte le Istituzioni rispetto a quella che consideriamo la forma più moderna di sfruttamento del corpo femminile: l’utero in affitto. Una pratica che consiste nel comprare il corpo di una donna e un bambino in cambio di soldi e che vogliono venderci come estremamente moderna. Questa per noi non è una forma di modernità: è solo l’ultimo strumento che gli uomini hanno per utilizzare e mercificare il corpo delle donne. Oggi, 8 marzo, chiediamo al Governo un impegno preciso: introdurre in Italia il reato di utero in affitto come reato universale, ovvero punibile nella nostra Nazione anche se commesso all’estero. Vediamo se una volta tanto le Istituzioni, le donne, le femministe (ci chiediamo dove siano finite loro che difendevano il corpo delle donne) e tutti quelli che ci hanno insegnato qualcosa per tanti decenni riusciranno ad essere coerenti con loro stessi».
Lo dice il presidente di Fratelli d’Italia, Giorgia Meloni, in un video pubblicato su Facebook.
