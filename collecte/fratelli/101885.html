Sociale Roma, Meloni: Dati &#8216;medicina solidale&#8217; preoccupanti, dare priorità ai romani

«I dati presentati oggi dall’associazione ‘Medicina Solidale’ sugli ambulatori di strada ci dicono che la nostra città soprattutto nelle periferie è sempre più in difficoltà, ma anche che c’è una rete solidale che nonostante tutto continua a dare risposte concrete a tanti cittadini che vivono ai margini dei nostri quartieri e non vengono intercettati più dalle Istituzioni».
Lo ha dichiarato Giorgia Meloni, presidente di Fratelli d’Italia e candidato sindaco di Roma, in merito ai dati diffusi dall’associazione ‘Medicina Solidale’ sulle attività degli ambulatori di strada nella Capitale.
«I dati forniti questa mattina evidenziano anche una costante crescita del numero dei romani che si rivolgono a queste strutture e questo è l’aspetto che più mi preoccupa: cresce nella nostra città il numero di cittadini che non ha più la possibilità di curarsi in maniera adeguata. La persona e la famiglia vanno rimesse al centro delle politiche sociali affinché si dia la priorità a chi vive, lavora onestamente, paga le tasse, insomma contribuisce a Roma da almeno cinque anni, che sia italiano, comunitario o immigrato regolare. Non c’è discriminazione, solo giustizia sociale. Prima i romani», ha concluso Meloni.
