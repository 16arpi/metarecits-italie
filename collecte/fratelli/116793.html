Montagna, De Carlo: Su vincoli aspettiamo risposta Ministro Franceschini






Flash mob FdI a Longarone. 

“La montagna deve vivere. Basta vincoli!”: questo lo striscione esposto questo pomeriggio dai militanti di Fratelli d’Italia di Belluno che a Longarone, sulla Statale 51 di Alemagna, hanno organizzato un flash mob contro i vincoli sottoscritti pochi giorni fa sui territori del Comelico e di Auronzo.
“Siamo scesi in strada oggi – dichiara il deputato di FDI Luca De Carlo – sulla via delle vacanze dell’Immacolata, per far sentire ancora la voce della montagna. Se pensano di intimorire così un territorio solo perchè ha alzato la testa contro una decisione iniqua, si sbagliano di grosso: la montagna vive solo senza vincoli e burocrazia.  I vincoli sottoscritti pochi giorni fa sui territori del Comelico e di Auronzo rappresentano il fallimento della politica. Io e il collega Marco Osnato attendiamo da mesi una risposta alla nostra lettera inviata al Ministro Franceschini; come Fratelli d’Italia, avevamo dato tutta la nostra disponibilità a collaborare per cercare una soluzione condivisa, ma non siamo stati ascoltati: questa è la prova che non solo non si risponde ai cittadini, ma nemmeno al loro rappresentanti”.
“In questi giorni – conclude De Carlo – si cerca di scaricare la colpa sui tecnici. La responsabilità invece è della politica, che non ha saputo rispondere e risolvere uno dei tanti problemi che affliggono il nostro territorio: questo Governo, come pure quello precedente, si sono rivelati ciechi e sordi di fronte alle istanze del territorio. Fratelli d’Italia resta ferma sulle sue posizioni: noi restiamo di fianco a chi vuole vivere e continuare a esistere in montagna, senza burocrazia, scartoffie e vincoli che uccidono il territorio”.









