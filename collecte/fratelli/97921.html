Centrodestra, Meloni: Condizione per rifondarlo è essere alternativi a Renzi

«Il centrodestra va rifondato a condizione che si voglia mettere in piedi un’alternativa credibile a Matteo Renzi, perché noi non vogliamo morire renziani.

Se si vuole fare il centrodestra non si può fare anche il centrosinistra e troppo spesso in questi mesi Forza Italia, in particolare, ha fiancheggiato il presidente del Consiglio anche su provvedimenti incredibili come l’abolizione del reato di immigrazione clandestina o il patto del Nazareno che prevede per noi cose francamente abbastanza folli. Ecco penso che sia necessario ripartire da questo: se si sta in una metà campo, non si sta anche nell’altra».
È quanto ha detto in un’intervista al Tg3 il presidente di Fratelli d’Italia-Alleanza nazionale, Giorgia Meloni.
