Commissione Consiliare d’inchiesta sulle Società partecipate, consorzi ed enti strumentali dipendenti dalla regione: Luciano Passariello (FDI-AN) eletto presidente

Nella prima seduta di insediamento della commissione di inchiesta sulle Società partecipate, Consorzi ed Enti strumentali della Regione Campania è stato eletto Presidente il Consigliere Regionale di Fratelli D’Italia – Alleanza Nazionale Luciano Passariello.
L’ufficio di Presidenza si completa con il designato Vice Presidente Gianluca Daniele (PD) ed il Segretario Monica Paolino (FI).
La commissione, nata dall’esigenza di vigilare sul piano di riordino e razionalizzazione delle società partecipate della Regione Campania, rivestirà un ruolo importante nella delicata fase di attuazione del piano.
“Ringrazio i colleghi per la fiducia riposta nella mia persona. Lavoreremo con estrema attenzione per ascoltare tutte le parti coinvolte da questo importante piano di riordino delle società partecipate della nostra regione, daremo ascolto alla parte dirigenziale e sindacale affinché tutto possa definirsi con la massima trasparenza, nel pieno rispetto dei tanti lavoratori interessati e con l’obiettivo di assicurare l’effettivo obiettivo del piano che è quello della riduzione della spesa pubblica e del miglioramento dei servizi”, ha dichiarato il Consigliere Passariello a margine della elezione.
