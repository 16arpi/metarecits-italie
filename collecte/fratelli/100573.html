Cittadinanza, Meloni: Giusta protesta La Russa in aula, da maggioranza atto di sopraffazione

«Bene ha fatto Ignazio La Russa, a cui va la nostra solidarietà, ad imbavagliarsi e ad abbandonare l’Aula della Camera in segno di protesta: Fratelli d’Italia aveva presentato solo cinque emendamenti migliorativi, ridotti poi a quattro, della proposta di legge sulla cittadinanza. Nonostante questo, è stato impedito a La Russa, che è anche relatore di minoranza, di intervenire per illustrarli. Siamo di fronte ad un atto di inutile sopraffazione ai danni delle opposizioni. Forse la maggioranza sta facendo tutto in fretta perché spera che gli italiani non si accorgano di che legge sta votando».
Lo dichiara il presidente di Fratelli d’Italia, Giorgia Meloni, commentando la protesta di Ignazio La Russa in Aula contro il contingentamento dei tempi nella discussione sulla proposta di legge sulla cittadinanza.
