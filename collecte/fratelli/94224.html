Rispoli: Stop candidati con condanne

“I napoletani pensano come noi che il prof. Monti si debba dimettere da senatore a vita per coerenza avendo cambiato idea rispetto a quando dichiarava di non essere interessato alla politica”. Lo ha detto Luigi Rispoli, presidente del Consiglio Provinciale di Napoli, presente oggi al banchetto allestito in Piazzetta Augusteo per la raccolta di firme per chiedere le dimissioni di Monti dalla carica di senatore a vita, organizzata dai giovani della neonata forza politica ‘Fratelli d’Italia-Centrodestra Nazionale’.
  
“Il Presidente Napolitano – ha proseguito Rispoli – gli conferì la carica perché diede la sua disponibilità a guidare un governo tecnico e di transizione per affrontare l’emergenza della crisi economica. Oggi, che da super partes è diventato addirittura leader di uno schieramento politico, dovrebbe avere l’onestà di ammettere che le motivazioni che portarono alla sua nomina non ci sono più e trarre le dovute conclusioni dimettendosi. Fratelli d’Italia porta avanti il suo progetto di rinnovamento della politica e nei prossimi giorni comunicherà l’elenco dei tanti amministratori e consiglieri, che hanno deciso di aderire alla formazione politica della Meloni e di Crosetto. Sicuramente non ci saranno tra essi soggetti con condanne, anche di primo grado, perché ciò è espressamente vietato dallo statuto del partito”.
