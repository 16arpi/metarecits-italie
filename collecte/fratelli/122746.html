Covid, Lollobrigida: su impianti sci chiesta informativa a Speranza

“Fratelli d’Italia, nel corso della capigruppo alla Camera, ha chiesto un’informativa urgente del ministro Speranza. Gli italiani meritano spiegazioni puntuali e precise sulle ragioni che hanno portato alla decisione di non far ripartire le attività montane. Le vaghe affermazioni del ministro della Salute sui rischi connessi alla riapertura degli impianti sciistici non ci hanno convinto. Vogliamo sapere sulla base di quali dati scientifici Speranza abbia ritenuto di dover prolungare la chiusura delle piste a poche ore dall’apertura. Forse ritiene che la variante inglese del virus Covid-19 viaggi solo sugli sci e non su bus e metro stracolmi? Reputiamo gravissimo il metodo di avvisare gli imprenditori, gli operatori del settore e gli sportivi solo con un provvedimento come minimo intempestivo. La decisione non è condivisibile certamente nel metodo e abbiamo il sospetto anche nel merito”. 
Lo dichiara il capogruppo di Fratelli d’Italia alla Camera, Francesco Lollobrigida.
