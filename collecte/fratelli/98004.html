Centrodestra: Domani a Milano, Toti, Fitto, Maroni, Lupi, Formigoni,Tremonti&#8230;

…GELMINI, LA RUSSA E STORACE. Al via la “due giorni” di Milano organizzata dalla Fondazione Alleanza Nazionale. Inizia domani alle ore 15 con una ‘maratona oratoria’ la due giorni ’Oltre il Muro’ organizzata a Milano al Palazzo della Regione Lombardia, dalla Fondazione Alleanza Nazionale.

“La manifestazione – dichiara Ignazio La Russa, deputato e fondatore di Fratelli d’Italia-Alleanza Nazionale – organizzata in occasione dei festeggiamenti del 4 novembre Festa delle Forze Armate e dell’Unità Nazionale e del 25° anniversario della caduta del Muro di Berlino, sarà una importante occasione per riunire vari esponenti di Forza Italia, Fratelli d’Italia-An, Lega Nord e Ncd, divisi oggi da scelte politiche differenti, e capire e confrontarsi se e come è possibile dare vita ad un nuovo centrodestra capace di ripartire e creare una valida alternativa al ‘renzismo’ e alle politiche del suo governo. Da Milano, tradizionale laboratorio politico di chi appartiene al nostro schieramento – conclude La Russa – può scoccare la scintilla per un nuovo e vincente centrodestra”.
Alla ‘maratona oratoria’ hanno già dato la loro adesione tra gli altri Giovanni Toti, Raffaele Fitto, Mariastella Gelmini, Roberto Maroni, Maurizio Lupi, Roberto Formigoni, Francesco Storace, Gianni Alemanno e Giulio Tremonti.
Domenica 9 novembre infine, dalle ore 11 è programmato l’intervento di Giorgia Meloni, leader di Fratelli d’Italia-Alleanza Nazionale e il simbolico abbattimento del Muro di Berlino.
 
