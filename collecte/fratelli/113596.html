Trasporto aereo. Calandrini: Terzo aeroporto del Lazio va fatto, Latina si candida

“Come emerso dal convegno di oggi in Senato il Lazio ha bisogno di un terzo aeroporto in una logica di sviluppo della Regione, e più in generale della Nazione. Un punto su cui Fratelli d’Italia ha intenzione di fare la propria parte, schierandosi a favore della costruzione del terzo scalo”. A dirlo il senatore di Fratelli d’Italia, Nicola Calandrini, nel corso del convegno organizzato da FdI in Senato “Aeroporto di Fiumicino come autostrade. Una concessione da rivedere nell’interesse della Nazione e di Alitalia”.
“Il terzo aeroporto del Lazio, quindi, va fatto, scegliendo la località più adatta. E su questo l’intera provincia di Latina avanzerà la sua candidatura in modo serio e determinato, tenendo però ben presente che è necessaria chiarezza sui tempi di realizzazione e risorse da investire. Questo significa no agli sprechi e alle cattedrali nel deserto, che purtroppo Latina e i suoi cittadini ancora pagano sulla loro pelle visto che questo territorio è caratterizzato da una marea di incompiute. Al contempo, però, va tutelata la storica scuola di volo dell’Aeronautica militare di Latina, che rappresenta un’eccellenza che forma piloti da tutta Italia ed Europa, e che non può essere abbandonata. Un patrimonio non soltanto di Latina che va rilanciato insieme alla costruzione di un nuovo scalo, che il Lazio attende da troppo tempo”, conclude il senatore di FdI.

 
