Governo, Crosetto: Per amore dell&#8217;Italia PdL faccia cadere subito governo

«Il PdL dovrebbe far cadere questo governo immediatamente non per rispondere ad eventuali sentenze, ma per carità di Patria ed amore per l’Italia. Il torpore nel quale Letta sta cercando di nascondere la sua impossibilità di decidere qualunque cosa è deleterio e foriero di sciagure. Il PdL non può e non deve rendersi corresponsabile di questa fase di stallo pericolosissima. Stanno approvando provvedimenti inutili e rimandando tutto a dopo. Ma dopo quando? E con che risorse? Nel frattempo aumenta la crisi, aumenta la tensione e cresce la rabbia. Grillo che due mesi fa era stato quasi accantonato nella mente degli italiani ora sta riprendendo credito sull’onda di una rabbia crescente che non trova alcuna risposta e nemmeno una proposta nell’attuale maggioranza. Eppure tutto sembra andare avanti come se non ci fossero problemi. È un film già visto con il governo Monti. Nessuno osa contraddire il Presidente della Repubblica e quindi si sostengono controvoglia e senza discutere il merito Esecutivi inadatti».
È quanto dichiara il coordinatore nazionale di Fratelli d’Italia, Guido Crosetto.
Roma, 30 luglio 2013
