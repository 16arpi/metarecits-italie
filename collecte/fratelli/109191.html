Pa, Rizzetto: Garantire lo scorrimento delle precedenti procedure di selezione, interrogazione al Governo

“Prima di bandire nuovi concorsi, le amministrazioni pubbliche hanno il dovere di tener conto della presenza di graduatorie di merito di precedenti procedure di selezione e provvedere allo scorrimento dei posti degli idonei”. È quanto dichiara il deputato di Fratelli d’Italia, Walter Rizzetto, che con un’interrogazione al governo denuncia la situazione di stallo delle graduatorie di idonei, soprattutto nei comparti Difesa e sicurezza.

“Da tempo – continua Rizzetto – si attende lo scorrimento delle graduatorie del concorso per l’arruolamento di 1552 carabinieri effettivi svolto nel 2010, nonché del concorso indetto per 750 allievi finanzieri nell’anno 2012. Queste persone, tra l’altro, sono state vittime di un’inammissibile disparità di trattamento, poiché escluse anche dalle assunzioni straordinarie effettuate nei periodi di emergenza di allievi dei medesimi comparti. Ho chiesto l’immediato e definitivo scorrimento di queste graduatorie che consentirebbe un ingente risparmio di risorse pubbliche e riparerebbe ad una grave ingiustizia inflitta agli idonei di concorso”.
