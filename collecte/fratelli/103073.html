L. stabilità, Cirielli: Madia dia attuazione a principio specificità forze dell&#8217;ordine

“Chiediamo al ministro Madia, nel rinnovare i contratti della Pubblica amministrazione, di mettere su due binari diversi il pubblico impiego e, in base alla specificità, le Forze dell’Ordine”. È quanto dichiara Edmondo Cirielli, deputato di Fratelli d’Italia-Alleanza Nazionale.
“Bisogna tener conto dei danni economici che queste categorie hanno subito in questi anni di blocco contrattuale – spiega -. Non è soltanto una questione di cifre economiche, che pure contano. Il principio di specificità deve far sì che ogni qual volta si parla di pubblico impiego per le Forze dell’Ordine, per le Forze Armate, per il comparto sicurezza, per i Vigili del Fuoco ci sia un’attenzione particolare. Attenzione che dipende dalla specificità assoluta di un lavoro che non è come tutti gli altri, dal momento che a questi uomini e a queste donne chiediamo per contratto di essere pronti a rischiare la vita”.
“Fratelli d’Italia-Alleanza Nazionale – conclude Cirielli – auspica, pertanto, nella trattativa che si aprirà, un’attenzione speciale per questo mondo che è così importante per la nostra libertà e per la nostra sicurezza. Il ministro Madia dimostri di essere sincera e dia attuazione al principio di specificità. Occorre che nella legge di Stabilità sia creato un apposito fondo dedicato al rinnovo del solo contratto per il comparto sicurezza, allargato ai Vigili del fuoco, separato da quello stanziato per i rinnovi dei restanti contratti del pubblico impiego”.
