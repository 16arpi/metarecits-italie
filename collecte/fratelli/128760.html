Agroalimentare, Ciaburro: sovranità alimentare europea obiettivo strategico

“Rimodulare gli obiettivi di PAC e delle politiche strategiche europee per garantire la sovranità alimentare europea è un obiettivo strategico. La Conferenza dei Presidenti di Commissione dei Parlamenti dell’Unione europea, tenutasi nella Valle della Loira in Francia è stata una ricca occasione di confronto dove è stato possibile partecipare ad un fruttuoso scambio di opinioni tra delegazioni di Paesi molto diversi tra di loro. Ho evidenziato la necessità di rivedere gli obiettivi della PAC alla luce della crisi in corso e di ritornare allo spirito originale della politica agricola comune, quindi di rendere attrattiva ed economicamente profittevole l’attività agricola e di garantire l’approvvigionamento alimentare europeo. Fratelli d’Italia evidenzia la necessità di raggiungere una sovranità alimentare europea, istanza condivisa e perorata a gran forza anche dalla Presidenza francese dell’Unione. Questo rilancio delle politiche agricole europee deve passare necessariamente dalle aree interne, che costituiscono un modello di sviluppo e di società alternativo a quello delle grandi metropoli e necessita di tutti gli strumenti che l’Unione europea può mettere a disposizione per poter tornare a correre dopo due anni di crisi terribile.  L’esigenza è stata condivisa al di là di tutte le frontiere dei Paesi membri dell’Unione: stiamo vivendo un’opportunità incredibile per poter rilanciare i nostri territori”.

Lo dichiara in una nota il deputato Monica Ciaburro di Fratelli d’Italia, Segretario della Commissione agricoltura della Camera dei Deputati, a seguito della Conferenza dei Presidenti di Commissione parlamentare tenutasi in Francia il 20 ed il 21 marzo 2022.
