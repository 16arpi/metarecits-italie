Coronavirus, FdI: Votiamo sì a primi provvedimenti UE, ma ora no MES e sostegno concreto a imprese

“La risposta europea all’emergenza Coronavirus è stata tardiva e insufficiente. Oggi Fratelli d’Italia vota a favore dei provvedimenti presentati dalla Commissione, che però riteniamo soltanto il primo passo di una strategia molto più poderosa che deve essere messa in campo subito per sostenere la liquidità e la sopravvivenza delle aziende europee”. Così  in una nota il Co-Presidente del gruppo ECR Raffaele Fitto e il Capodelegazione di Fratelli d’Italia al Parlamento Europeo Carlo Fidanza, commentando i lavori della Plenaria in corso a Bruxelles.
“Bene la normativa sugli slot aeroportuali per evitare il fallimento delle compagnie aeree europee, bene anche la possibilità per il Fondo di Solidarietà Europeo di intervenire anche in caso di emergenze sanitarie così come il primo piano di intervento finanziario che consentirà lo sblocco dei fondi europei non spesi, proprio come richiesto a più riprese da Fratelli d’Italia.  Ora il prossimo passo non può essere l’attivazione del MES con le sue inique condizionalità ma un piano ambizioso e solidale di sostegno concreto all’economia reale”.
