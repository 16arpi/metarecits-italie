Bankitalia, Meloni: Consegnano riserve auree italiane a lobby di cui fanno parte

«I venduti del governo al soldo del potere finanziario bocciano l’ordine del giorno di Fratelli d’Italia per ribadire che l’oro della Banca d’Italia (100 mld) è di proprietà del popolo italiano. Questi corrotti in cambio di qualche marchetta, finanziamento, consulenza o bustarella sotto banco consegnano le riserve auree dell’Italia alle lobby delle quali fanno parte. Questo è alto tradimento dello Stato, compiuto con la complicità dell’intero Pd, di Scelta Civica e del Nuovo Centrodestra.
  
Fratelli d’Italia non resterà inerme davanti a questo scempio. Chiediamo al Presidente della Repubblica, Giorgio Napolitano di non firmare la legge di conversione del decreto su Bankitalia. Noi fin da domani saremo mobilitati nelle piazze per far sapere agli italiani cosa è accaduto all’interno del Parlamento».
Lo scrive su facebook il presidente dei deputati di Fratelli d’Italia, Giorgia Meloni.
Roma, 28 gennaio 2014
