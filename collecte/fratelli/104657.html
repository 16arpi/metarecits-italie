Pd, Cirielli: Vergogna primarie in provincia di Salerno, connessioni politico-istituzionali e imprese del servizio smaltimento rifiuti

“Gli uomini del Pd di Renzi non perdono occasione per dimostrare la loro arroganza istituzionale. Da mesi Fratelli d’Italia-Alleanza Nazionale a Pagani, in provincia di Salerno, denuncia le connessioni politico-istituzionali ed imprenditoriali che governano la città. La riunione organizzata a sostegno delle primarie del Partito democratico nella serata di ieri, nella sede fiscale ed operativa di aziende private che svolgono servizi pubblici e potenzialmente impegnate ad accaparrarsene altri nell’ambito del ciclo di gestione dei rifiuti, con tanto di foto postata, è l’ulteriore conferma”. E’ quanto dichiara Edmondo Cirielli, deputato di Fratelli d’Italia-Alleanza Nazionale.

“All’incontro erano presenti anche il sindaco di Pagani e il sindaco di Sarno, presidente della Provincia, membri del nominato consiglio direttivo dell’Ente d’Ambito dei Rifiuti che dovrà decidere a chi affidare la gestione del ciclo nei due comuni. Non c’è più senso del limite né rispetto delle istituzioni e dei cittadini – aggiunge -. Presenterò un’interrogazione parlamentare al ministero dell’Ambiente e della Funzione Pubblica, segnalando la vicenda all’Anticorruzione. Tali confusioni e intrecci, su cui si deve necessariamente far luce, possono essere definiti sul piano politico con un solo aggettivo: vergognosi”.
