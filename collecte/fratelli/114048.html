Europee, Meloni: Domenica 19 maggio FdI in piazza a Napoli per grande manifestazione di chiusura

«Fratelli d’Italia concluderà domenica 19 maggio la campagna elettorale con una manifestazione nazionale a Napoli. Non c’è Italia senza la rivalutazione del Sud. Se il Sud non andrà avanti, non riuscirà a progredire anche il Nord, tornerà indietro. Noi non veniamo al Sud a promettere 780 euro al mese, come altri fanno. Parliamo invece di una visione per il Sud. E di Sud non si può parlare in maniera credibile senza impegnarsi sulle infrastrutture, che in quest’area dell’Italia rappresentano appena il 30 per cento di quelle totali. È impossibile che il criterio adottato sia ancora quello della popolazione, altrimenti non ne usciamo. E il Mezzogiorno sarà sempre più desertificato».
Lo ha detto il presidente di Fratelli d’Italia, Giorgia Meloni, in un’intervista al “Corriere del Mezzogiorno” parlando della manifestazione nazionale di Fratelli d’Italia in programma per domenica 19 maggio a Napoli. La manifestazione si aprirà con un corteo che prenderà il via alle ore 10.30 a Piazza Dante e si concluderà con un comizio in Piazza Matteotti alle ore 12.30.

