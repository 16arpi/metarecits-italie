Caso Uva, Donzelli: Prima di mettere le foto sui social era meglio aspettare il processo

“Il PM ha chiesto l’assoluzione dei poliziotti e dei carabinieri. Era meglio aspettare il processo prima di mettere pubblicamente alla gogna i rappresentanti delle forze dell’ordine.” Così Giovanni Donzelli, coordinatore dell’esecutivo nazionale di Fratelli d’Italia interviene sulle notizie provenienti dalla Corte di Assise di Varese.
“Nei giorni scorsi Lucia Uva aveva postato sui Social, seguendo l’esempio di Ilaria Cucchi, le foto dei rappresentanti delle forze dell’ordine che avevano arrestato il fratello poi deceduto additandoli come se fossero dei mostri. Massima comprensione per la tragedia vissuta da chi perde una persona cara, ma prima di fomentare rabbia e odio verso chi difende i cittadini sarebbe giusto almeno aspettare i processi. – conclude Donzelli – Se un poliziotto o un carabiniere sbaglia deve essere isolato e punito, ma fino a prova contraria le forze dell’ordine sono degli eroi della quotidianità.”
