L.elettorale, Crosetto: Boldrini inadeguata, non  può ignorare denunce dei parlamentari

«La Presidente Boldrini manifesta ogni giorno una incredibile inadeguatezza a ricoprire una carica così importante per la democrazia. Oggi, di fronte alle denunce di molti parlamentari, di gruppi diversi, del fatto che sia stato loro impedito di votare e parlare in Commissione Affari Costituzionali, ha ancora una volta fatto finta di nulla. A chi compete se non a lei assicurare il democratico svolgimento dei lavori della Camera? A chi altri, se non a lei, è affidata la tutela delle libertà e dei diritti costituzionali?
  
Come può il presidente della Camera far finta di nulla di fronte alla denuncia di parlamentari ai quali non è stato consentito votare? Eppure ha consentito che l’Aula procedesse su un provvedimento che è uscito dalla Commissione in modo irregolare e antidemocratico. Per quale motivo sta calpestando le regole di base della democrazia parlamentare?».
È quanto dichiara il coordinatore nazionale di Fratelli d’Italia, Guido Crosetto.
Roma, 30 gennaio 2014
