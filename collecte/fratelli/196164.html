Conti pubblici: aumento entrate è un segnale di stabilità economica

“Secondo i dati resi noti oggi, nel 2024 l’Irpef e l’Ires hanno generato un incremento di 16,44 miliardi di euro, mentre gli incassi extratributari sono saliti di oltre 10 miliardi di euro. Questo aumento complessivo di 24,4 miliardi rappresenta un segnale importante per l’economia italiana che conferma la solidità della nostra nazione. L’aumento delle entrate fiscali è indicativo del fatto che ci sono più lavoratori e più contratti attivi, con conseguente incremento delle tasse pagate. Questo risultato è sicuramente anche frutto del successo delle nostre politiche di lotta all’evasione fiscale. Grazie a queste entrate extra, l’ipotesi di dover correggere immediatamente i conti pubblici è sfumata, permettendo di pianificare interventi futuri con maggiore serenità. Questo rappresenta un importante passo avanti per il nostro Paese, che può guardare al futuro con maggiore fiducia e ottimismo”.
Lo dichiara in una nota il senatore Nicola Calandrini presidente della 5a Commissione Bilancio.
