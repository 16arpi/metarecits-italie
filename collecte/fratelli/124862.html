Tlc, Butti: bene approvazione nostra mozione su pluralismo informazione

“Fratelli d’Italia esprime soddisfazione per l’approvazione della mozione a prima firma Meloni sul pluralismo dell’informazione. Si tratta di un impegno importante che costringe il governo ad adottare con urgenza le iniziative legislative necessarie ad evitare un vuoto normativo su un principio cardine della democrazia che è quello del pluralismo delle fonti di informazione anche alla luce della presenza sempre più rilevante delle diverse piattaforme multinazionali. Inoltre, il governo dovrà porre in essere tutte le iniziative legislative volte a scongiurare il rischio di colonizzazione culturale straniera e di marginalizzazione della produzione identitaria nazionale e accelerare il riordino del Testo Unico dei Servizi di Media Audiovisivi. Proteggere le imprese italiane che operano nel settore dell’informazione e garantire la qualità dei contenuti sono due esigenze sulle quali abbiamo condotto vittoriosamente la nostra battaglia”.

Lo dichiara Alessio Butti, deputato e responsabile Tlc di Fratelli d’Italia.
