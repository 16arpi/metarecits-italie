Referendum, Rampelli: Riforma pastrocchio che complicherà i rapporti tra le istituzioni


“Lo svilupparsi di ricerche da parte di istituti e agenzie mette a pochi giorni dal voto sempre più in evidenza le assurdità della proposta di riforma costituzionale avanzata da Renzi.
Le simulazioni sull’orientamento politico delle future Camere dimostrano che al 90% si avranno maggioranze politiche diverse tra Montecitorio e Palazzo Madama. Questo significa che aumenterà la conflittualità tra istituzioni, che tutte le leggi approvate dalla Camera saranno impugnate ed emendate dal Senato e rispedite alla Camera, che non ci sarà alcun superamento del bicameralismo, che il taglio dei costi della politica è ridicolo.
Considerando che il nuovo Senato scelto dai partiti e non dai cittadini avrà potere decisivo su Costituzione, legge elettorale, legge di stabilità, politiche regionali e politiche europee si può dire che Renzi ha trovato con questa riforma-imbroglio l’escamotage per governare anche quando perde le elezioni, blindando nel futuro Senato a maggioranza piddina competenze di primaria importanza”. E’ quanto dichiara il capogruppo di Fratelli d’Italia-Alleanza nazionale Fabio Rampelli.
