Immigrati, Meloni: Politica Renzi-Alfano fallimentare, fermare i barconi al largo della Libia

«In due giorni sono stati recuperati in mare più di dieci mila immigrati e molti hanno perso la vita nel tentativo di attraversare il Mediterraneo. Vittime innocenti che potevano essere evitate. Cosa altro serve per far capire al Governo Renzi-Alfano che la loro politica sull’immigrazione è fallimentare? Il sistema di accoglienza in Italia è al collasso e sta avendo gravi conseguenze sui più deboli: gli italiani poveri, gli immigrati regolari, i veri profughi. Allora ribadiamo, ancora una volta, la nostra posizione: per noi i profughi sono solo donne, bambini e nuclei familiari che provengono da zone di guerra conclamata. Gli altri sono clandestini che non hanno diritto a stare in Italia. Per fare una selezione reale bisogna fermare i barconi al largo delle coste libiche e impedire i viaggi della morte».
È quanto dichiara il presidente di Fratelli d’Italia e candidato sindaco di Roma Giorgia Meloni.
