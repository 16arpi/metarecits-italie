Milleproroghe, FdI: Bene approvazione emendamento su smaltimento macerie terremoto

Governo accoglie istanze di FDI
“Siamo lieti che il governo Conte con l’approvazione dell’emendamento che riassorbe quello di FDI, abbia accolto le nostre istanze in materia di smaltimento delle macerie. Nei testi licenziati a dicembre dalle Camere era stata infatti inserita la proroga temporale dello stato di emergenza post – sisma e, contestualmente, prorogato anche il termine per la raccolta e lo smaltimento delle macerie, ma incredibilmente non era stato previsto il rinnovo della concessione per la gestione dei siti temporanei in cui le macerie vengono lavorate e recuperate. In pratica, le macerie si potevano raccogliere ma non si potevano trattare, con la conseguenza che le Regioni Marche e Umbria si sono trovate costrette a sospendere il servizio e a trovare soluzioni tampone. Grazie alle numerose iniziative intraprese da Fratelli d’Italia per chiedere la risoluzione del problema, il Governo si è visto costretto a correggere le norme. E intanto però si è perso altro tempo per la ricostruzione”.
Lo dichiarano i deputati di Fratelli d’Italia Francesco Acquaroli, Emanuele Prisco e Paolo Trancassini in merito alle modifiche votate nella notte in commissione Affari costituzionali e Bilancio sul provvedimento Milleproroghe che corregge Decreto Sisma e Legge di Bilancio in tema di smaltimento e deposito delle macerie.
