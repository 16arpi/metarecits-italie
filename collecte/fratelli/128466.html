Copasir, Urso: audito presidente Aiad. Continua indagine conoscitiva su dominio aerospaziale

“Il Comitato parlamentare per la sicurezza della Repubblica nella seduta odierna ha audito il Presidente dell’A.I.A.D. – Federazione Aziende Italiane per l’Aerospazio, la Difesa e la Sicurezza – dott. Guido Crosetto, proseguendo nell’indagine conoscitiva sul dominio aerospaziale quale nuova frontiera della competizione geopolitica. Nel corso dell’audizione si sono approfonditi diversi temi tra cui: le potenzialità del settore con particolare riferimento alle imprese italiane ed al loro coinvolgimento nei progetti e le iniziative in ambito europeo; la competizione su scala globale che vede protagonisti soggetti pubblici ed attori privati; l’interesse di realtà straniere nei confronti delle piccole e medie imprese italiane che operano in questo settore e lo strumento del golden power a tutela degli interessi nazionali. Si è anche trattato il tema del salto tecnologico che sta caratterizzando le tecnologie per l’accesso allo spazio e le possibili strategie per mantenere il ruolo da protagonista storicamente giocato dall’Italia”.Lo rende noto il presidente del Copasir, senatore Adolfo Urso.
