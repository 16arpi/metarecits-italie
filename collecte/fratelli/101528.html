Famiglia, Donzelli: Nuovo partito non ha senso, a difenderla c&#8217;è già Fratelli d&#8217;Italia

Donzelli: “Scelta Adinolfi divide e indebolisce. Lunedì a Firenze importante convegno sul tema”. “Fare un nuovo partito non ha senso, a maggior ragione non ha senso farne uno per la famiglia. Creare partiti monotematici è controproducente perché divide anziché unire su battaglie importanti come quella per la difesa della famiglia tradizionale”. Così il coordinatore dell’esecutivo di Fratelli d’Italia Giovanni Donzelli commenta la nascita del “Popolo della famiglia”, annunciata oggi dall’ex parlamentare Pd Mario Adinolfi.
 
“L’operazione di Mario Adinolfi rischia soltanto di indebolire il messaggio – sottolinea Donzelli – un partito pro-famiglia c’è già ed è Fratelli d’Italia, che si schiera laicamente ma senza indugi a difesa della famiglia tradizionale, a differenza di altri partiti che si trincerano dietro una fantomatica libertà di coscienza. Facciamo appello ai potenziali aderenti al ‘Popolo della famiglia’: le porte di Fratelli d’Italia sono aperte per tutti loro. Non è un caso che per lunedì 7 marzo Fratelli d’Italia organizzi un importante convegno sulla famiglia a Firenze, a cui parteciperà Toni Brandi, presidente dell’associazione ProVita e fra gli organizzatori del Family day, e Federico Iadicicco, responsabile delle politiche per la famiglia di Fratelli d’Italia e legato da un consolidato rapporto umano, di collaborazione e condivisione con le persone e le associazioni che hanno promosso il Family day”.
