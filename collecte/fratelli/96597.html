L. elettorale, Crosetto: Testo ha tutte negatività porcellum, peggiorato da furto aggravato di voti

«La strana ‘cosa’ che Renzi chiama legge elettorale sta prendendo forma. Purtroppo una forma incomprensibile, irrazionale ed a tratti surreale. Ha tutte le negatività del Porcellum, peggiorato dal tentativo di furto aggravato di voti altrui. L’unica cosa accettabile rimasta è il nome. A dimostrare che il campo del quale Renzi è rimasto padrone incontrastato è quello delle parole. Il tentativo di non dispiacere Forza Italia ma di far piacere agli alleati sta snaturando e rendendo ancora più ridicola una legge che già aveva poco di buono.
  
Se si vuole veramente dare un governo forte ed autorevole all’Italia, non è necessario ridicolizzare e rendere schiavo il Parlamento, basta una riforma presidenzialista con un presidente forte al quale affiancare, nella logica dell’equilibrio tra i poteri, un Parlamento forte  e rappresentativo. Renzi che dice di volere un sistema stile Usa abbia il coraggio di prendere le cose positive di quel Paese».
È quanto dichiara il coordinatore nazionale di Fratelli d’Italia – Alleanza Nazionale, Guido Crosetto.
Roma, 4 marzo 2014
