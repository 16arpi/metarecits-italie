L. elettorale, Cirielli: Popolo raggirato da M5s, Renzi e Berlusconi

“Sulla legge elettorale si sta consumando un’altra truffa ai danni del popolo italiano”. È quanto ha dichiarato Edmondo Cirielli, deputato di Fratelli d’Italia-Alleanza Nazionale, intervenendo in Aula.
“I collegi – ha sottolineato- sono dei collegi finti mentre le liste bloccate sono una vergognosa realtà. Oltre il 60% sarà eletto in liste bloccate e solo M5S e Pd potranno eleggere dei candidati in collegi enormi, dove il radicamento del candidato sarà ininfluente. Perché poi costringere tutti i partiti a presentare liste bloccate? Se noi vogliamo che i nostri vengano eletti in base ai migliori risultati nei collegi, per far sì che i voti di Fratelli d’Italia portino in Parlamento persone che hanno un consenso, perché volete costringere anche noi a fare liste bloccate con almeno due candidati e non uno solo o nessuno?”.
“La nostra leader, Giorgia Meloni, a differenza di Grillo, di Salvini, di Berlusconi e di Renzi, non vuole nominare parlamentari – ha concluso Cirielli -, desidera che gli elettori di Fratelli d’Italia indichino in maniera chiara chi vada in Parlamento a rappresentarli. Dateci almeno questa possibilità per provare un minimo di rispetto della democrazia e coerenza che in questo momento avete completamente smarrito”.
