UE, FdI: Governo abbia sussulto dignità e blocchi Mes

“Leggiamo con interesse la posizione dei parlamentari M5S contro l’approvazione definitiva della riforma del MES, prevista per la riunione dell’Eurogruppo di lunedì prossimo 16 marzo. Ci auguriamo che a queste dichiarazioni faccia seguito un sussulto di dignità nazionale da parte del governo, che il premier Conte e il ministro Gualtieri notifichino immediatamente al presidente dell’Eurogruppo Centeno l’indisponibilità dell’Italia a proseguire l’iter a maggior ragione in questa delicatissima fase di emergenza per il Coronavirus”. È quanto dichiarano in una nota il Capodelegazione di Fratelli d’Italia al Parlamento Europeo Carlo Fidanza e il Co-Presidente del gruppo ECR Raffaele Fitto. “Pensare che burocrati e banchieri pensino a salvare le banche tedesche e francesi mentre c’è chi combatte per salvare la vita dei propri cittadini non è solo la conferma della lontananza delle istituzioni europee dalla vita reale, ma è un insulto intollerabile per l’Italia e gli italiani”.
