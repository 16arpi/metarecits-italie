Finmeccanica, Meloni: Auguri a Guido Crosetto, Italia guadagna grande&#8230;

…PROFESSIONISTA CAPACE E COMPETENTE. «Con emozione e con un pizzico di commozione rivolgo i migliori auguri di buon lavoro a Guido Crosetto per il nuovo e prestigioso incarico alla guida dell’Aiad. FdI-An si priva del miglior coordinatore nazionale che si potesse desiderare ma l’Italia guadagna un grande professionista, che ama la sua terra e che mette gli interessi della nazione al primo posto.

Da oggi uno dei settori strategici della nostra economia potrà contare sul valore, sulle capacità e sulle competenze di una persona libera e onesta come è Guido Crosetto. Ovviamente ci mancherà condividere con Guido quelle battaglie quotidiane fino ad ora condotte insieme ma faremo nostra la passione che ha scandito ogni momento della sua attività politica. A Guido, dunque, l’affettuoso abbraccio di tutta la nostra grande comunità, che non dimenticherà il suo fondamentale contributo alla fondazione di FdI nell’orgogliosa certezza che in futuro il cammino comune riprenderà. Perché per noi è e sarà sempre un fratello d’Italia».
È quanto dichiara il presidente di Fratelli d’Italia-Alleanza Nazionale, Giorgia Meloni.
Roma, 16 settembre 2014
