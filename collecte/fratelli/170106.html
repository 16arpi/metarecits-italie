Abruzzo: grazie a governo Meloni finalmente infrastrutture attese da anni

“Grazie all’impegno del governo Meloni finalmente la ferrovia Roma-Pescara si farà. E la riunione di oggi del Cipess presieduta proprio dal presidente Meloni è una tappa importante nell’azione del Governo. Utilizziamo gli investimenti pubblici come leva fondamentale per lo sviluppo della Nazione, spendendo bene le risorse ed evitando sprechi e inefficienze. Il governo Meloni realizza un’infrastruttura attesa da decenni e che rimarrà ai nostri figli e produrrà benessere e crescita duratura. Grazie al lavoro del governo sono state individuate le risorse necessarie alla realizzazione dell’opera. Un risultato importantissimo per tutto l’Abruzzo e che è anche frutto dell’ottima interlocuzione con il presidente della Regione Marsilio, a cui si deve in questi anni il rilancio in termini economici e di progettualità del territorio abruzzese”. Lo dichiara il senatore abruzzese di Fratelli d’Italia, Guido Liris, capogruppo in commissione Bilancio di Palazzo Madama.
“È da anni che gli abruzzesi attendono la realizzazione dell’intervento ferroviario Roma-Pescara nonché una serie di investimenti strategici destinati alla tutela dell’ambiente, alla promozione dell’occupazione e al sostegno della competitività delle imprese. Ebbene, oggi, nel corso della riunione del Cipess, queste attese sono state finalmente soddisfatte. L’Abruzzo avrà le infrastrutture che le competono. In troppi, per troppi anni, hanno trascurato le istanze degli abruzzesi. Il governo Meloni, invece, vuole spendere le risorse per produrre benessere e crescita duratura in ogni territorio d’Italia. La sinergia tra governo Meloni e governo regionale rende ancora più forte l’Abruzzo”, afferma in una nota Etelwardo Sigismondi, coordinatore regionale di Fratelli d’Italia in Abruzzo. 
“Ringrazio Giorgia Meloni e il Governo per aver voluto fortemente la riunione del Cipess e chiuso il finanziamento certo e in tempi celeri della tratta ferroviaria Roma-Pescara. Un’infrastruttura essenziale per il centro e il sud Italia perché va a coprire un segmento della tratta appenninica di grande importanza commerciale e turistica. Grazie all’Esecutivo che ha stanziato ben 721 milioni di euro la cifra complessiva per la realizzazione integrale dell’opera è di quasi un miliardo di euro. Ma l’impegno di Giorgia Meloni non finisce qui perché il Programma operativo complementare 2014-2020 è stato implementato di 146 milioni di euro che saranno investiti, tra gli altri, per prevenzione e gestione dei rischi, tutela dell’ambiente, competitività delle Pmi e innovazione”, aggiunge il deputato abruzzese di Fratelli d’Italia Guerino Testa.
