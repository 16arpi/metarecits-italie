Carceri, Cirielli: Da maggioranza norme incostituzionali

«Fratelli d’Italia ha votato convintamente a favore delle pregiudiziali sia dal punto di vista costituzionale che nel merito. I provvedimenti del Governo in materia di pene detentive non carcerarie e disposizioni in materia di sospensione del procedimento con messa alla prova e nei confronti degli irreperibili sono peggiori dell’amnistia e dell’indulto e sorprende molto che il PdL le abbia votate». 
Lo dichiara Edmondo Cirielli, deputato di Fratelli d’Italia e componente dell’Ufficio di Presidenza di Montecitorio. 
«Questi provvedimenti, infatti, hanno un effetto permanente e consentono gli arresti domiciliari anche per reati gravissimi come quelli di stalking, maltrattamenti in famiglia, scippo, furto in abitazione e resistenza con violenza e lesioni a pubblico ufficiale. In questo modo, si scardina il sistema punitivo e della sicurezza in un momento non certo facile per lo Stato». 
«L’emergenza carceri che puntualmente si ripresenta – conclude Cirielli – certamente non si risolve così. Purtroppo non si ha il coraggio di affrontare due temi importanti, la custodia cautelare e gli accordi per far scontare il carcere agli stranieri nei Paesi d’origine, su cui invece bisognerebbe intervenire subito». 
Roma, 25 giugno 2013
