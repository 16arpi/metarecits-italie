Aeroporto di Salerno, Cirielli: De Luca ha memoria corta. Le sue battaglie personali hanno fatto perdere 10 anni e milioni di euro


“Apprendiamo con piacere come il presidente della Regione Campania Vincenzo De Luca abbia cambiato idea sull’aeroporto di Salerno. E oggi annunci di aver trovato 50 milioni di euro “veri” per realizzare la pista piu’ lunga dell’aeroporto e di aver siglato una intesa con Capodichino. Come al solito il governatore ha la memoria corta e omette tanti passaggi nella lunga storia dell’aeroporto salernitano”: lo afferma in una nota Edmondo Cirielli, Questore della Camera dei Deputati e presidente della direzione nazionale di Fratelli di Italia.

“Vorrei ricordare a De Luca che i 50 milioni esistono e sono “veri” da molti anni. Solo le lungaggini burocratiche provocate dalle amministrazioni di centro-sinistra guidate dallo stesso De Luca hanno impedito l’utilizzo dei fondi” chiarisce Cirielli

“Ancor più gravi sono le omissioni del presidente De Luca in merito all’ipotesi di giungere a un accordo con la Gesac per collegare l’aeroporto di Salerno con Capodichino. In 7 anni l’aeroporto salernitano è rimasto aperto solo grazie ai fondi investiti da Camera di Commercio e Provincia mentre il Comune di Salerno, di cui De Luca è stato sindaco, si rifiutava anche di pagare le quote associative” spiega il deputato salernitano

“Infine De Luca dovrebbe ricordare come la proposta di collegamento tra Salerno e Capodichino mi fu sottoposta 9 anni fa quando ero presidente della Provincia  dall’allora presidente della Regione Antonio Bassolino. Ma l’attuale governatore la boicottò, aprendo un’insensata guerra personale che ha fatto perdere dieci anni e milioni di euro” – conclude il deputato salernitano
