Mose, Meloni: Rappresentanti istituzioni coinvolti facciano passo&#8230;

…INDIETRO, CHIEDIAMO A POLITICA SUSSULTO DI DIGNITÀ. «Lo scandalo legato al Mose, che fa seguito al caso Expo, dimostra quello che Fratelli d’Italia-Alleanza Nazionale sostiene da sempre:
  
 in Italia il problema della corruzione esiste, è diffuso e non è stato purtroppo debellato con Tangentopoli. A favorirlo ci sono sicuramente due fattori: un sistema burocratico complesso, che crea confusione e agevola illegalità e furberie, e il clima da consociativismo da Prima Repubblica prodotto dalle larghe intese, nel quale non c’è vigilanza perché non c’è contrapposizione politica e in cui gli spazi vengono spartiti a tutti i livelli. In attesa di sapere gli esiti dell’inchiesta e di conoscere le singole responsabilità, FdI-An, che ricordiamo è tra le forze politiche totalmente estranee alla vicenda, chiede alla politica un sussulto di dignità e reputa che i rappresentanti delle Istituzioni coinvolti nell’inchiesta debbano fare un passo indietro, a cominciare dal sindaco di Venezia Orsoni che dovrebbe rassegnare le dimissioni».
È quanto dichiara il presidente di Fratelli d’Italia-Alleanza Nazionale, Giorgia Meloni.
Roma, 10 giugno 2014 
