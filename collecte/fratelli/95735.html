Meloni: Merkel ha vinto perché in Ue ha difeso interessi popolo tedesco

«Ad Angela Merkel riconosco il valore del leader, è una donna che ha fatto strada imponendosi con le sue capacità. Mi aspettavo che andasse forte alle elezioni perché in questi anni ha difeso gli interessi del popolo tedesco. Per farlo non sempre ha fatto quelli dell’Europa e di altre Nazioni e ciò che mi fa arrabbiare è che l’Italia non faccia la stessa cosa.
  
Sulla grande coalizione dico che il modello tedesco è molto diverso dal nostro: lì ci si presenta al Parlamento e si dichiara quello che si intende fare, in quanto tempo e con quali risorse. Da noi questo non succede. Più che delle larghe intese oggi abbiamo il governo dei lunghi rinvii. L’Esecutivo Letta, a cui Fratelli d’Italia non ha dato la fiducia, sta fallendo tutti gli obiettivi e con lui le forze della maggioranza che lo compongono. Anche la questione Iva si aggiusterà al ribasso per il popolo italiano perché in questa maggioranza non c’è solidarietà, non ci sono punti di incontro e ogni partito pensa a se stesso».
È quanto ha detto il presidente dei deputati di Fratelli d’Italia, Giorgia Meloni, ospite di “Un caffè con” su Sky Tg24.
