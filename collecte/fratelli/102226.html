Roma, Rizzetto: Berlusconi fa le prove per il partito della nazione

“Le parole di Bertolaso sulle ‘larghe intese necessarie’ fra Pd e Forza Italia tolgono l’ultima maschera, la più intima e subdola, sulle intenzioni di Berlusconi di strizzare ancora una volta l’occhio a Matteo Renzi. Non ci stupiremmo se Forza Italia e le forze che sostengono Marchini a Roma stessero facendo le prove per ritrovarsi insieme nel nuovo partito della nazione di Renzi che fa gli interessi di banche e poteri forti, esattamente il contrario di ciò che sono gli interessi dei cittadini italiani. Non potremo mai accettare compromessi con chi ha così pesantemente danneggiato i cittadini con le sue politiche: Giorgia Meloni è l’alternativa vera a Renzi e siamo certi che i romani le daranno fiducia. Terra Nostra è nata anche per questo, cancellare un passato che evidentemente si ripropone e guardare avanti con onestà e senza inciuci”. E’ quanto afferma il deputato di Fratelli d’Italia-Terra Nostra Walter Rizzetto.
