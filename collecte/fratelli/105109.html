Pizzarotti, Rizzetto: Ottima persona e bravo amministratore

“Federico Pizzarotti è un Sindaco che conosco da tempo, una ottima persona ed un bravo amministratore. A Parma c’è l’occasione di poter mandare a casa, ancora una volta, il centro sinistra e di insegnare qualcosa in termini di amministrazione al M5S, fresco di fallito inciucio con Matteo Renzi sulla legge elettorale.
Quindi la nostra indicazione di voto per il prossimo ballottaggio è chiara. Oltre tutto ratificata ed avvallata dal gruppo di FdI di Parma.  Continueremo a sollecitare Pizzarotti su temi quali immigrazione e diritti dei cittadini parmensi ma questa, come detto, è una ottima occasione”.
E’ quanto dichiara il deputato di Fratelli d’Italia-Alleanza nazionale Walter Rizzetto.
Per Domenico Muollo, referente provinciale di Fdi di Parma,  questa è “una scelta  dettata dal buonsenso. I nostri valori non sono in alcun modo compatibili con la sinistra, dalla quale da sempre abbiamo preso le distanze. Il nostro partito è coerente, non intendiamo in alcun modo renderci complici della débacle che in Italia la sinistra  sta causando e che potrebbe investire anche Parma; il nostro impegno è quotidiano e a favore della tutela dei cittadini, per questo il nostro senso di responsabilità impone una chiusura a Scarpa e alla sinistra in generale. Continueremo ad impegnarci con spirito propositivo per Parma e la sua gente, ponendo attenzione con senso critico alle scelte che verranno prese dalla nuova amministrazione, senza esimerci dallo spenderci per migliorare la vivibilità della città”.
