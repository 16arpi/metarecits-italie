Terremoto, Meloni: Inaccettabile che ricostruzione sia miraggio, Governo non ripeta errori passato

“Oggi è il giorno del ricordo delle vittime del terremoto che il 24 agosto 2016 ha devastato il Centro Italia. Oggi il popolo italiano abbraccia simbolicamente le comunità colpite da una tragedia immane, umana e sociale. Oggi il pensiero è per chi non c’è più e per chi ha perso tutto. Oggi è anche il giorno della rabbia per una ricostruzione che non c’è e che rappresenta ancora un miraggio: nei Comuni del cratere il tempo sembra essersi fermato a due anni fa quando il sisma ha cancellato vite, case e comunità e c’è spazio solo per macerie e desolazione. È inaccettabile: i cittadini chiedono una ricostruzione rapida e di poter continuare a vivere e lavorare nei loro territori. Nient’altro. Lo Stato ha già perso troppo tempo e il Governo non ripeta gli errori del passato: c’è tantissimo da fare e noi di Fratelli d’Italia abbiamo dato e continueremo a dare il nostro contributo in Parlamento e in ogni sede istituzionale e politica. Insieme possiamo farcela”.

 
Lo dichiara il presidente di Fratelli d’Italia, Giorgia Meloni.
