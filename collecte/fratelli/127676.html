DL Milleproroghe: prorogare mutui per territori sisma

“Come noto, l’emendamento alla legge di Bilancio che prevedeva la sospensione delle rate dei mutui per i territori colpiti dal sisma, non è stato approvato dalla Camera.  Il nostro impegno affinché questa misura fondamentale venisse prorogata è stato massimo, ma il governo dei migliori, sia alla Camera che al Senato, non ha accolto le esigenze ed i bisogni del territorio, che noi come rappresentanti avevamo portato, con un lavoro congiunto e coordinato di tutta la filiera istituzionale. È impensabile che i cittadini terremotati debbano ricominciare a pagare le rate per case ed attività economiche che risultano ancora inagibili e per questo stiamo lavorando affinché la sospensione delle rate venga inserita all’interno del decreto Milleproroghe. Tale misura è quanto meno dovuta ai cittadini che hanno perso tutto, a fronte di una ricostruzione ancora in corso. 
Come Fratelli d’Italia abbiamo lottato, fin dal primo momento, per i  territori colpiti dal sisma e continueremo a farlo anche in sede parlamentare in tutti i provvedimenti utili”.

Lo affermano in una nota le deputate marchigiane di Fratelli d’Italia, Lucia Albano e Rachele Silvestri.
