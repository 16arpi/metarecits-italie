Covid, Cirielli: “In piazza scenari venezuelani, Draghi ascolti la disperazione dei ristoratori”

 “Io sono stato e sarò sempre dalla parte delle Forze dell’Ordine: le violenze non sono mai giustificabili e vanno condannate in ogni occasione. Ma, allo stesso modo, è vergognoso che il Governo Draghi voglia impedire lo svolgimento di legittime manifestazioni democratiche e poi usare la forza per scioglierle”. Lo dichiara, in una nota, il Questore della Camera e coordinatore della Direzione Nazionale di Fratelli d’Italia Edmondo Cirielli, a seguito delle recenti proteste di ristoratori, commercianti, artigiani, lavoratori del turismo e dello sport contro le chiusure. “Abbiamo assistito a scenari venezuelani che ricordano appunto più il regime comunista di Maduro che quelli di una Nazione democratica e occidentale qual è l’Italia. Nelle piazze di Roma e di altre città – aggiunge Cirielli – c’erano madri e padri di famiglia, che hanno visto andare in fumo i sacrifici di una vita intera.  Sicuramente c’era anche una frangia di violenti, i quali vanno isolati e puniti e sono certo che le Forze dell’Ordine sono in grado di farlo. Ma se si vietano le manifestazioni è chiaro che non si evitano incidenti ma si provocano. Un Governo che costringe persone oneste ma disperate a protestare in un certo modo dovrebbe scusarsi e cambiare subito strategia. Draghi le ascolti e faccia prevalere il buon senso consentendo a commercianti e imprenditori di poter riaprire, ovviamente, nel rispetto rigoroso dei protocolli di sicurezza. Gli italiani – conclude Cirielli – sono stanchi di essere presi in giro con sussidi fiscali inutili e risibili, che oltretutto aumentano il debito pubblico, ma vogliono tornare a lavorare” 
