Alitalia, Rampelli: No a soppressione voli per Reggio Calabria

“Chiediamo un immediato intervento del ministro dei Trasporti Delrio. La decisione di Alitalia di sopprimere i voli da e per Reggio Calabria è irricevibile da tutti i punti di vista. Reggio Calabria rappresenta uno snodo fondamentale di collegamento che Alitalia dovrebbe semmai potenziare guardando al continente africano e al Medio Oriente. Anche simbolicamente si tratta della ‘punta d’Italia’ in una regione già ignorata dai governi di centrosinistra, con i dati economici più drammatici del Paese e non può subire questo ennesimo smacco, questa ulteriore marginalizzazione. Si convochi immediatamente l’ad della compagnia, il governatore della Calabria il sindaco di Reggio e dei Comuni interessati al suo mantenimento. Si trovino soluzioni affinché le tratte possano continuare. Di certo, questa decisione non può avvenire unilateralmente perché alcuni avamposti infrastrutturali non possono seguire solo logiche economiche”. È quanto dichiara il capogruppo di Fratelli d’Italia-Alleanza nazionale Fabio Rampelli.
