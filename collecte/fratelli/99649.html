Marche, Acquaroli: Riforma sanitaria seria contro fenomeno droga

«Nella sua relazione annuale al Parlamento, il dipartimento politiche antidroga della Presidenza del Consiglio dei Ministri ha segnalato le Marche come una delle regioni dove è più alto l’uso di sostanze stupefacenti, in particolare di eroina e cocaina. Sempre alle Marche, nel 2014, spetta uno dei più alti tassi di mortalità per overdose in Italia. Intanto nei giovani (15-19 anni) il consumo di cannabis e di altre sostanze stimolanti è aumentato sia nel 2013 che nel 2014. Nonostante attribuisca alla prevenzione un’importanza fondamentale per contrastare l’uso di queste sostanze, già nel 2013 abbiamo assistito ad un crollo del 40% degli investimenti regionali nella prevenzione. Dopo le tante, inutili riforme sanitarie fatte di sigle, serve un’ultima riforma del sistema socio-sanitario che contrasti le tragedie umane e famigliari così grandi e così gravi».
È quanto dichiara il candidato alla presidenza della Regione Marche di Fratelli d’Italia e Lega Nord, Francesco Acquaroli.
