Desiree. Rauti: Uccisa una seconda volta. Mozione FdI per impegno governo contro Femminicidio

“E’ davvero inaccettabile quello che sta accadendo in questi giorni. Per il Tribunale del Riesame, infatti, non c’è stata alcuna violenza sessuale di gruppo ed omicidio. Soltanto violenza sessuale aggravata dalla minore età della vittima e spaccio. Scelte francamente incomprensibili, che rischiano non solo di non fare chiarezza su quanto accadde in quella tragica serata nello stabile occupato di San Lorenzo, ma nemmeno di dare giustizia alla povera Desiree. E tutto questo nel silenzio generale, in particolare del governo che dal suo insediamento sul tema delle Pari Opportunità è latitante. Così, come Fratelli d’Italia ho presentato una mozione che sarà discussa in Senato per chiedere all’Esecutivo un impegno più incisivo, a partire dall’attuazione del Piano straordinario contro la violenza sessuale e di genere, per rafforzare le tutele nei confronti delle donne. Il ripetersi di eventi criminali come quelli di Pamela e Desiree deve creare la consapevolezza che non si può rimanere a guardare. Altrimenti il rischio è di uccidere nuovamente quelle ragazze e abbandonarle all’impunità ed all’ingiustizia”. Lo dichiara il vicepresidente vicario di Fratelli d’Italia al Senato, Isabella Rauti, componente della Commissione Straordinaria per i Diritti Umani.
