Meloni: fuoco amico di Berlusconi comincia a essere di cattivo gusto

Le dichiarazioni di Silvio Berlusconi cominciano a essere di cattivo gusto. Stiamo percorrendo l’Italia in lungo e in largo, lealmente, per la coalizione di centrodestra, ma siamo continuamente colpiti dal ‘fuoco amico’, dai suoi appelli a votare addirittura
  
il Pd piuttosto che noi. Un messaggio incredibile e innaturale: Berlusconi è colui che ha sempre apostrofato come ‘comunisti’ tutti coloro che erano a sinistra ed ora fa propaganda per loro. Forse c’è qualche segnale che non sta emergendo nei sondaggi dopati di questi giorni che preoccupa il Cavaliere, ma che irrompe con grande evidenza nella gente che incontriamo: nessuno perdona al Pdl di non essere stato capace di fare pulizia interna, di essersi arreso alla Merkel, alla Bce e al presidente Napolitano, consentendo un anno di asfissiante governo tecnico, di aver staccare la spina al Governo per poi proporre a Monti di fare il leader del centrodestra, di non aver voluto celebrare le primarie del Pdl cancellandole con un comunicato stampa. E nessuno si fida che dopo il 25 febbraio il Pdl possa ancora accordarsi con Monti e la sinistra. Se i partiti sono grandi o piccoli, almeno questo Berlusconi lo faccia decidere agli italiani. Il voto a Fratelli d’Italia è tre volte utile: utile per non far vincere la sinistra; utile a scongiurare gli inciuci con Monti e il Pd; utile per rinnovare il centrodestra e far sì che si possa votare a testa alta.
 
E’ quanto dichiara Giorgia Meloni, fondatore di Fratelli d’Italia
