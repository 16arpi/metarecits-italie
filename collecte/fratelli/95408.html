Monti, Meloni: Più attento a richiami Ue che a interessi italiani

«Credo che Mario Monti debba interrogarsi sul motivo per il quale riscuote più consenso tra le Istituzioni, le lobby e i poteri forti europei, piuttosto che tra il popolo italiano. Presumibilmente perché nell’anno in cui ha avuto la possibilità di governare l’Italia sembra essere stato più attento al richiamo che arrivava dalle Istituzioni europee, che spesso ovviamente tendono a fare i loro interessi, e non necessariamente quelli degli italiani». 
È quanto ha detto il presidente dei deputati di Fratelli d’Italia, Giorgia Meloni, a Tgcom24. 
«Penso che gli italiani non perdonino a Monti l’idea di aver assecondato in alcuni casi i diktat che arrivavano da un’Europa a traino prevalentemente tedesco a spese e a scapito del nostro popolo e i risultati drammatici che il suo operato ha portato in appena un anno di governo», ha spiegato Meloni. 
Roma, 27 giugno 2013
