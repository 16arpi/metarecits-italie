Piemonte, Meloni: Circolare regione su aborto farmacologico è scelta coraggiosa, felice che sia stata FdI a portarla avanti e che centrodestra abbia trovato sintesi

«La circolare della Regione Piemonte sull’aborto farmacologico è una scelta coraggiosa e di buon senso, che rispetta pienamente il dettato della legge 194. Sono felice che a portarla avanti, con determinazione e competenza, sia stata Fratelli d’Italia e che su questo tema il centrodestra abbia trovato una sintesi. Bene il divieto di somministrazione della pillola RU486 nei consultori e l’attivazione di sportelli informativi negli ospedali per difendere la vita nascente e aiutare la maternità difficile. Fratelli d’Italia continua a contestare le nuove linee guida ministeriali e a chiedere al ministro Speranza di ritirarle, perché è un provvedimento che banalizza l’aborto in una pratica “fai da te” ed espone le donne a grandi rischi per la salute».
Lo dichiara il presidente di Fratelli d’Italia, Giorgia Meloni.
