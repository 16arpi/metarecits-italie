Fca, Meloni: se Elkann dice che società è olandese perché continua a pubblicizzarsi con marchio Italia?

«John Elkann, incurante del ridicolo, ha affermato che la sede in Olanda della Exor (la holding di famiglia attraverso la quale gli Agnelli controllano il gruppo Fiat-FCA e Ferrari) non è un escamotage fiscale “ma è dovuto al fatto che l’85% del valore delle loro società ha sede in Olanda”. È una sciocchezza alla quale non crede nessuno e che solo un inutile Governo come quello di Renzi e Alfano può tollerare a cuor leggero. FCA ha spostato la sede legale e la sede fiscale solo per non pagare le dovute tasse in Italia. Ma, se vogliamo prendere per buone le parole di Elkann, se la Exor è veramente una società olandese come FCA e Ferrari, perché continuano a pubblicizzarsi nel mondo con il marchio Italia? Perché si rivendica l’italianità della Ferrari e si fa sventolare il tricolore negli spot della 500 in giro per il mondo? Cominciassero a vendere in giro per il mondo come società olandese, perché oggi, da quanto dice Elkann, stanno facendo pubblicità ingannevole come il peggiore dei “parmesan”».

Lo scrive su Facebook il presidente di Fratelli d’Italia, Giorgia Meloni.
