Pnrr, Trancassini: bene ok a nostro emendamento su settore ristorazione

“Esprimo soddisfazione per l’approvazione dell’emendamento al decreto del Pnrr con cui Fratelli d’Italia ha ottenuto maggiore attenzione per un comparto troppo spesso penalizzato come quello della ristorazione. Questo settore è stato prima colpito duramente dalla pandemia, poi demonizzato con regole e chiusure assurde, per essere infine dimenticato dagli aiuti previsti dal Pnrr. Con questo emendamento non risolviamo il problema, ma fissiamo un principio e abbattiamo quel muro di luoghi comuni che solitamente accompagna questo settore. Per questo abbiamo chiesto alla maggioranza di sottoscrivere anche un odg che faccia definitivamente entrare il mondo della ristorazione nel comparto del turismo e avvii una politica seria di rilancio del turismo all’interno del quale deve essere compreso il sistema della ristorazione e dell’Horeca”.

Lo dichiara Paolo Trancassini, deputato e capogruppo di Fratelli d’Italia in commissione Bilancio.
