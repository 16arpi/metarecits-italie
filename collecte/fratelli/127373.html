Fdi lancia ad Atreju il portale per gli amministratori: è il primo in Italia

Strumento inedito per un partito, in un mese iscritti già in mille
Fratelli d’Italia punta sulla sua classe dirigente. Forte di centinaia di amministratori fra presidenti di regione, sindaci, assessori, consiglieri regionali, comunali e circoscrizionali, rilancia ed inaugura il portale per la condivisione delle migliori pratiche. Per la prima volta in Italia un partito si dota di uno strumento del genere. La piattaforma in poco più di un mese ha raccolto oltre mille iscritti, è già operativa ed è stata lanciata oggi nel corso della quinta giornata di Atreju durante l’assemblea degli eletti negli enti locali. Alla riunione hanno partecipato, fra gli altri, il sindaco di Cagliari Paolo Truzzu, il sindaco di Catania Salvo Pogliese, il senatore e sindaco di Calalzo di Cadore Luca De Carlo, il senatore e sindaco di Orzinuovi Gianpietro Maffoni, il deputato e sindaco di Argentera Monica Ciaburro, il deputato e consigliere comunale di Verona Ciro Maschio. Lo strumento rappresenterà anche un collegamento fra la dirigenza nazionale ed il territorio: sarà utilizzato per diffondere le migliori pratiche amministrative messe in atto in tutta Italia e servirà per mantenere aggiornata e preparata la classe dirigente. Ma anche per condividere idee, atti, iniziative, e persino essere punto di riferimento per corsi dedicati alla formazione dei suoi eletti e non solo.
