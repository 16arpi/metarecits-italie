FDI: Direzione Nazionale approva all’unanimità relazione presidente Giorgia Meloni

La Direzione nazionale di Fratelli d’Italia, che si è riunita oggi pomeriggio da remoto, ha approvato all’unanimità la relazione del presidente Giorgia Meloni. Il leader di FdI durante il suo intervento ha fatto il punto sull’attuale situazione politica ribadendo che: “Per Fratelli d’Italia le elezioni sono lo sbocco naturale di questa crisi. Il voto non è uno slogan o un capriccio o una prova di scarsa maturità politica: l’Italia può affrontare i problemi che si troverà di fronte solo con un governo che abbia una visione chiara, numeri importanti in Parlamento e un chiaro mandato popolare. Requisiti che oggi non ci sono. In mancanza Fratelli d’ italia starà all’opposizione di qualsiasi governo sostenuto dalle forze dell’attuale maggioranza”. Tra i temi all’ordine del giorno della direzione nazionale di FdI vi era anche la campagna adesioni del partito,  a proposito della quale il presidente Meloni ha annunciato una novità importante : “Oltre al modulo di adesione chiunque deciderà di far parte del nostro movimento dovrà sottoscrivere il codice etico. Perché la difesa della legalità è un valore fondante di Fratelli d’Italia e della sua azione politica”.
