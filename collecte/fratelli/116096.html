Turismo, FdI: Istituire Ministero ad hoc (diretta video)

Agli stati generali di FDI intervengono CNA Turismo e commercio, Assoturismo, Federturismo
 
“La proposta di legge di FDI ‘Più Italia’ indica nel turismo una leva per risollevare l’economia del nostro Paese. Il testo prevede non solo l’istituzione del Ministero del Turismo, più agile, autonomo e dotato di risorse proprie ma anche l’istituzione di un fondo per il sostegno dell’offerta turistica, l’istituzione di una scuola nazionale di alta formazione e finanziamenti per il miglioramento dell’offerta formativa degli istituti professionali di Stato del settore”. Così Riccardo Zucconi, deputato di Fratelli d’Italia e primo firmatario della proposta di legge di FDI intervenendo agli stati generali del turismo in corso a Catania. “E’ indispensabile – ha spiegato il Coordinatore nazionale CNA Turismo e Commercio Cristiano Tomei – potenziare la sostenibilità e la mobilità turistica in tutte le destinazioni del Paese integrando la cultura con le eccellenze enogastronomiche e identitarie di un territorio nazionale che vanta oltre 50 siti Unesco”. Per il presidente di Assoturismo Confesercenti Vittorio Messina “il turismo è un settore determinante per il rilancio dell’economia ed è destinato a rimanere uno dei principali protagonisti per la ripresa dell’economia e dell’occupazione. Occorre dare vita a un Ministero del Turismo per dare al comparto quella dignità che merita e per potenziare la filiera, incidendo sulla stagionalità della domanda e sulla formazione”. Nel suo intervento il Direttore Generale di Federturismo Confindustria Antonio Barreca ha precisato che “l’Italia sta consolidando la propria presenza come “super brand” sul mercato turistico globale e si mantiene all’8° posto nella classifica dei 100 brand-Paese a maggior valore economico.  Il vero nodo è costituito dalla costruzione di un efficace “prodotto – Italia” e dalla promozione unitaria e sistematica dell’offerta turistica che deve realizzarsi attraverso efficaci strategie di marketing abbinando alla promozione turistica un miglioramento dell’e-commerce”.
DIRETTA LIVE



