Natalità, Bellucci: E&#8217; emergenza demografica, sostenere famiglie

“I dati pubblicati dall’Istat sulla natalità sono estremamente preoccupanti, numeri che fanno registrare i minimi storici di diminuzione delle nascite in Italia. Secondo l’Istituto, nel 2017 sono nati 464 mila bambini, 22.000 in meno rispetto al 2015 e 10.000 in meno rispetto al 2016. Dato che si aggrava rispetto alla riduzione delle nascite nel  2016, che interessa gran parte del territorio e che tocca punte del -7,0% nel Lazio e del -5,3% nelle Marche. Soltanto in quattro regioni si registrano incrementi: Molise (+3,8%), Basilicata (+3,6%), Sicilia (+0,6%) e Piemonte (+0,3). A questo si aggiunge pure un aumento dei decessi nel 2017: 647mila, 31mila in più del 2016 (+5,1%). In rapporto al numero di residenti, nel 2017 sono deceduti 10,7 individui ogni mille abitanti, contro i 10,1 del 2016. Il saldo naturale nel 2017 è negativo (-183mila) e registra un minimo storico. Natalità in caduta libera, causata certamente dall’assenza di aiuti concreti alle coppie, peggioramento della qualità della vita e dalla scarsa assistenza socio-sanitaria. Siamo di fronte ad una emergenza demografica senza precedenti. Una rotta che va invertita e le proposte di Fratelli d’Italia vanno proprio in questa direzione, asili nido gratuiti e aperti a rotazione anche durante il periodo estivo, istituzione del reddito d’infanzia con assegno familiare di 400 euro per i primi 6 anni di vita di ogni minore a carico. Quoziente familiare in ambito fiscale e deducibilità del lavoro domestico, per citare alcuni punti del nostro programma”. E’ quanto dichiara in una nota Maria Teresa Bellucci, candidata per Fratelli d’Italia alla Camera nel Lazio.
