Rai, Rampelli: Sovraesposizione mediatica del democratico Emiliano

Interrogazione in Vigilanza. “Michele Emiliano, ex sindaco di Bari, gode da mesi di una sovraesposizione mediatica sulla tv pubblica che non è giustificabile e guarda caso coincide con la sua candidatura alla Presidenza…

…della Regione Puglia. Se l’isola dei famosi’ fosse un programma prodotto dalla Rai lo avremmo trovato sicuramente al fianco di Rocco Siffredi, a suo rischio e pericolo”. È  Quanto dichiara il capogruppo di Fratelli d’Italia-Alleanza nazionale Fabio Rampelli, componente della commissione di Vigilanza Rai.
“Forse il furbissimo dirigente della sinistra renziana – ha aggiunto- si è costruito un alibi ad hoc, un vero e proprio assessorato ad personam, quello alla legalità di un piccolo Comune pugliese, in modo da poter dire che compare in Rai come istituzione e non come candidato governatore. Giustificazione obiettivamente ridicola che non può trarre in inganno eccellenti professionisti come i direttori dei Tg nazionali e regionali e i conduttori dei talk show della televisione di Stato”.
“Oltretutto, nel caso, la sua presenza – ha puntualizzato Rampelli – dovrebbe limitarsi alla trattazione delle problematiche afferenti la delega che esercita nel comune di San Severino, cosa che ovviamente non è fin qui mai accaduta.
Domanda: perché gli italiani devono pagare gli spot elettorali del signor Michele Emiliano? É requisito sufficiente dichiararsi nella stessa corrente del presidente del consiglio per stare continuamente in tv? É questo il ‘nuovo’ corso Rai che vorrebbe inaugurare il presidente del consiglio? Infine, per quale ragione il candidato governatore del centrodestra Francesco Schittulli, ex presidente della provincia di Bari, anche lui ufficializzato da un ampio schieramento politico, non gode di analogo spazio televisivo nel rispetto di quel pluralismo nell’informazione che è il sale del confronto democratico?”
“Al riguardo – ha concluso Rampelli – ho presentato un’interrogazione parlamentare urgente in sede di commissione vigilanza Rai, chiedendo che il servizio pubblico non prenda parte alla campagna dei singoli candidati governatori in modo fazioso e arbitrario”
