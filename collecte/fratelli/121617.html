Manovra, Meloni: Altri 4 miliardi per reddito di cittadinanza, Governo persevera in scellerata politica assistenzialista

«Dopo aver dilapidato 100 miliardi in mille rivoli e bonus inutili, dalle bozze della nuova manovra di bilancio spuntano 4 miliardi di euro in più per il fallimentare reddito di cittadinanza e la bellezza di 1 miliardo e 200 milioni di euro per le “esigenze del Parlamento”. Traduzione: Conte butta via altri soldi pubblici per finanziare le marchette di Pd e M5S e assicurarsi i voti di deputati e senatori. La sinistra persevera nella sua scellerata politica assistenzialista e allestisce l’ennesimo e ignobile mercato delle vacche sulla pelle degli italiani. Fratelli d’Italia non intende partecipare a questo scempio e sfiderà il Governo in Parlamento: proporremo di usare queste risorse per garantire la continuità delle imprese piegate dall’emergenza Covid e salvare decine di migliaia di posti di lavoro e vedremo chi sarà al nostro fianco e chi no».
Lo scrive su Facebook il presidente di Fratelli d’Italia, Giorgia Meloni.
