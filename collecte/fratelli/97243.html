Cirielli: Governo Renzi smantella la provincia di Salerno

“Mi unisco alla preoccupazione espressa dalla Camera Amministrativa Salernitana per la chiusura delle Sezioni Staccate dei Tribunali Amministrativi Regionali per decreto e presenterò un’interrogazione al ministro della Giustizia per capire quali provvedimenti intenda adottare”.

È quanto dichiara Edmondo Cirielli, deputato di Fratelli d’Italia-Alleanza Nazionale.
“Ancora una volta – spiega – nell’ottica dei finti risparmi e delle pseudo cure dimagranti, si continua con la demagogia spicciola e con il processo di distruzione delle identità e della coesione dei nostri territori. Il Pd, tramite i tre governi che ha sostenuto, Monti, Letta e Renzi, sta smantellando la provincia di Salerno. Dopo la chiusura del Tribunale di Sala Consilina che sta penalizzando il Vallo di Diano e il Golfo di Policastro, con gravi disservizi e disfunzioni, si vuole procedere con la soppressione di un altro fondamentale presidio di giustizia e di tutela del cittadino e con l’accorpamento delle Camere di Commercio per dar vita ad un unico ente per regione. Altro grave errore”.
“Un disegno – continua Cirielli – che avevo intuito e che avevo tentato di combattere attraverso il progetto di costituzione di una nuova Regione, con le province di Avellino e Benevento. Ma anche in quell’occasione, il Pd mi ha ostacolato”.
“Mi auguro – conclude – che, almeno in questo caso, prevalga il buon senso e che a pagare non sia ancora una volta il nostro territorio”.
Roma, 17 giugno 2014
