Napoli, Taglialatela: FdI può contare su energia e idee di Marano

E’ ufficiale il passaggio a Fratelli d’Italia, partito fondato da Giorgia Meloni, Guido Crosetto e Ignazio La Russa, del Consigliere Provinciale di Napoli Manlio Marano. “Fratelli d’Italia rappresenta il progetto di centrodestra  più credibile – ha dichiarato il giovane Consigliere Provinciale – Gli altri partiti che occupano l’attuale area del centrodestra italiano sono ancora legati a logiche personalistiche che costituiscono la causa principale dell’allontanamento delle persone e, soprattutto, dei giovani dalla politica. Ritengo che oggi Fratelli d’Italia, più di altri partiti, incarni quelli che sono i reali valori del centrodestra italiano”.  
 “Manlio Marano è senza dubbio un ottimo acquisto per Fratelli d’Italia – ha dichiarato il Capogruppo FdI in Consiglio Regionale della Campania Luciano Passariello – Sono stato tra i promotori di questa operazione, essendo Marano un giovane capace, colto, preparato; un volto pulito che darà sicuramente un importante contributo e nuova enfasi alla costruzione del partito a Napoli e Provincia”.
“Di Manlio Marano mi hanno colpito la preparazione universitaria e l’intelligenza politica – ha dichiarato Marcello Taglialatela, parlamentare di Fratelli d’Italia – Poter contare sulle energie di un giovane intelligente e preparato è per noi una grande soddisfazione. 
Il progetto politico di Fratelli d’Italia sarà sempre caratterizzato nel ricercare, prima di ogni cosa, la qualità delle persone, delle idee e dei comportamenti”.
“Il gruppo di Fratelli d’Italia in Consiglio Provinciale si rafforza ancor di più con l’ingresso di un giovane preparato e competente – hanno aggiunto il Presidente del Consiglio Provinciale Luigi Rispoli ed il Capogruppo FdI in Consiglio Provinciale Serena Albano – Rappresenterà una risorsa per il partito in Consiglio Provinciale e sul territorio”.
 
Napoli, 6 dicembre 2013
