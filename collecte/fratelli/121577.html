Covid, Meloni: FdI raccoglie appello famiglie rimaste senza assistenza domiciliare, è emergenza nell&#8217;emergenza

«Colpisce al cuore la denuncia di Rita Basso, coraggiosa e instancabile mamma di Amina, 37enne romana costretta a letto praticamente da tutta la vita e privata dell’assistenza domiciliare alla quale sulla carta avrebbe diritto a causa dell’emergenza Covid. Non ci sono più infermieri disponibili e Rita è rimasta sola ad accudire giorno e notte sua figlia, che ha bisogno di essere assistita h24. Fratelli d’Italia raccoglie l’appello di Rita e delle tantissime famiglie che si trovano nella stessa situazione e chiedono alle Istituzioni l’aiuto di cui hanno bisogno per permettere ai loro cari di continuare a vivere. La pandemia ha peggiorato le difficili condizioni di vita delle persone più fragili e dei familiari che se ne prendono cura ed è gravissimo che quest’emergenza nell’emergenza non importi a nessuno».
Lo scrive su Facebook il presidente di Fratelli d’Italia, Giorgia Meloni.
