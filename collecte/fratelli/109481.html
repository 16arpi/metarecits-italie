Palagiustizia Bari, Varchi: Non vogliono risolvere emergenza

“Oggi in Commissione Giustizia alla Camera abbiamo registrato che il Governo Conte non intende risolvere la situazione del Palazzo di Giustizia di Bari: un’emergenza che puo’ essere affrontata solo con l’esercizio di poteri straordinari per l’individuazione di un edificio che possa servire allo scopo. Dal ministro della Giustizia Bonafede e’ arrivato finora solo uno spot con la visita all’indegna “tendopoli” di Bari ma niente di piu’. Non solo: la decisione di sospendere i termini processuali e’ un rimedio che contrasta con la civilta’ giuridica italiana. Perche’ la soluzione non e’ sospendere la giustizia ma fare in modo che la giustizia sia amministrata. Fratelli d’Italia chiede misure straordinarie per l’edilizia giudiziaria, per mettere gli avvocati del Foro di Bari nelle condizioni di esercitare la loro professione e per tutelare i magistrati onorari che in assenza di udienze non matureranno il diritto alla retribuzione. Quello del ministro Bonafede rischia di essere un decreto peggiore della malattia che si vorrebbe curare”.
Lo ha detto Maria Carolina Varchi, capogruppo di Fratelli d’Italia in Commissione Giustizia alla Camera, a margine della conclusione della discussione generale sul decreto 73/2018 sul Tribunale e la Procura di Bari.
