Sicurezza: “Basta aggressioni alle forze dell’ordine”, già 100mila firme per la petizione di Fratelli d’Italia

La raccolta prosegue anche nelle piazze: fine settimana con 120 iniziative in tutta Italia.
Hanno già superato quota 100 mila le firme raccolte con la sottoscrizione “Basta aggressioni contro le Forze dell’Ordine”, lanciata da Fratelli d’Italia lo scorso 15 gennaio. La petizione, avviata per ribadire il sostegno agli uomini e alle donne in divisa in seguito ai ripetuti attacchi ed aggressioni che hanno subito, sostiene le proposte di Fratelli d’Italia per l’inasprimento delle pene per resistenza, violenza, minaccia e lesioni a pubblico ufficiale, per la creazione del reato di rivolta in carcere e per l’implementazione degli strumenti di difesa e tutela legale.
“La fiducia degli italiani nei confronti delle forze dell’ordine è inossidabile: – sottolinea il responsabile organizzazione di Fratelli d’Italia, Giovanni Donzelli – in pochi giorni il sito ‘iostoconleforzellordine.it‘ è stato inondato di adesioni. I cittadini hanno affollato banchetti e gazebo allestiti dai nostri militanti in tutte le città: un vero e proprio boom. E la raccolta continua anche questo fine settimana in oltre 120 luoghi di tutta Italia, comprese alcune località turistiche tra le più frequentate. Il successo della petizione è l’ennesima dimostrazione di affetto nei confronti degli agenti che garantiscono la sicurezza dei cittadini, chi punta il dito contro di loro è fuori dalla realtà. Noi e gli italiani – conclude Donzelli – stiamo sempre dalla parte delle forze dell’ordine”.
