Marò, Meloni: Pazienza finita, chiediamo al governo sussulto di dignità

«La pazienza è finita. Fratelli d’Italia non permetterà che prosegua questa ostinata violazione del diritto internazionale ai danni della nostra Nazione e l’ingiusta detenzione dei nostri marò in India. Rimproveravamo all’esecutivo Monti la morbidezza con la quale aveva affrontato la questione ma siamo costretti a constatare che il governo Letta è riuscito a fare peggio. Chiediamo al governo un sussulto di dignità nazionale con l’interruzione immediata dei rapporti diplomatici con l’India, la chiusura della nostra ambasciata a Nuova Dehli e l’espulsione dei diplomatici indiani dall’Italia. Ma non solo. Il Governo italiano deve pretendere la convocazione del Consiglio dell’Unione Europea e del Consiglio della Nato per denunciare un atto di ostilità nei confronti dell’Italia ed esigere una durissima presa di posizione comune contro l’India».
È quanto scrive su Facebook il presidente dei deputati di Fratelli d’Italia, Giorgia Meloni, dopo la ricostruzione realizzata da Toni Capuozzo per Tgcom24 e pubblicata quest’oggi da Libero Quotidiano.
Roma, 2 luglio 2013
