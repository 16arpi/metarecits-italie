Manovra. Marsilio: Governo ascolti proteste Comitato venditori 18135

“Stamattina Fratelli d’Italia era in piazza per ascoltare le proteste del Comitato venditori 18135, riunito davanti Montecitorio. Abbiamo espresso, non soltanto la nostra solidarietà ma anche il nostro impegno affinchè sia risolta una situazione che sta distruggendo migliaia di famiglie. In tanti stanno vivendo l’incubo di dover restituire cospicue somme frutto della compravendita di case acquistate a prezzi di mercato e che, invece, perchè costruite con i sussidi dello Stato in teoria dovevano essere vendute a prezzo calmierato. E’ assurdo che in base a una sentenza della Corte di Cassazione del 2015, ora cittadini, non colpevoli di nulla e indotti dall’errore dalle Pubbliche Amministrazioni, si trovino a dover restituire somme importanti. O addirittura di subire il pignoramento della propria abitazione. Fratelli d’Italia è al loro fianco e chiede al governo già nella legge di Bilancio di individuare una soluzione. Ma siamo pronti ad intervenire con un disegno di legge per risolvere definitivamente questa situazione”. Lo dichiara il senatore di Fratelli d’Italia, Marco Marsilio.
