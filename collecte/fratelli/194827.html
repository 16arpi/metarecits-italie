Europee: Dc a sostegno delle nostre liste, Cdx unito da valori comuni

“Siamo ciò che resta della Democrazia Cristiana. Sosteniamo Giorgia Meloni e le liste di Fratelli d’Italia alle elezioni europee: nell’azione di governo, il presidente del Consiglio ha infatti confermato le grandi coordinate dell’esperienza democristiana, basate su atlantismo, europeismo e solidarismo. Rivendichiamo una coerenza culturale con le decisioni prese negli ultimi 30 anni. La nostra scelta è sempre stata dalla parte del centrodestra perché abbiamo sempre considerato questa coalizione l’erede delle posizioni elettorali, culturali e politiche della Democrazia Cristiana.
Al termine della parabola berlusconiana si deve a Giorgia Meloni, al suo colpo di genio, l’occasione storica di aver riportato il centrodestra al governo, la cui ricchezza è sempre stata la diversità di storie e culture. Meloni ha avuto il coraggio di attestare una posizione politica del centrodestra italiano, autosufficiente dai pensieri preconfezionati che hanno messo in mora la Dc”.
Lo ha detto Gianfranco Rotondi, deputato di Fratelli d’Italia e Presidente della ‘Democrazia Cristiana con Rotondi’, durante la conferenza stampa dal titolo “la Dc in campo per Giorgia Meloni”. Insieme a lui è intervenuto il vicepresidente vicario del gruppo di Fdi alla Camera Manlio Messina. Presente anche Francesco Carducci, candidato alle elezioni europee nella lista di Fratelli d’Italia nella circoscrizione del Centro.
“Porto i saluti e il sostegno di tutto il gruppo parlamentare di Fratelli d’Italia a Gianfranco Rotondi con il quale da un anno e mezzo condividiamo gli stessi scranni alla Camera. La Democrazia Cristiana ha difeso i valori essenziali della nostra democrazia, della famiglia, della cristianità. Nella compagine del centrodestra, la Dc ha rappresentato tutti quei valori che incarnano questa alleanza dove i valori sono i veri protagonisti.
Siamo orgogliosi di accogliere la Dc insieme a Gianfranco Rotondi, che continua a tenere alta la difesa della democrazia e degli ideali cristiani. I miei sono sentimenti di chi ha vissuto un’epoca diversa politicamente ma che ha riconosciuto la grande sobrietà di questa importante esperienza politica. Da uomo siciliano poi riconosco il valore della Democrazia Cristiana che in Sicilia ha governato per decenni rappresentando tutti i valori in cui oggi ci riconosciamo come centrodestra. Insieme potremo continuare a navigare in porti sicuri nel segno della libertà”, ha concluso Messina.
