FdI: Confartigianato e Confapi: Bene patto per sviluppo di Giorgia Meloni

Granelli: è grande occasione per nostra associazione. Casasco: sue idee coincidono in larga parte con nostre
“Complimenti a Giorgia Meloni e a Fratelli d’Italia perché sul mondo delle imprese sostengono delle idee che coincidono in larga misura con le nostre. E’ estremamente importante  la difesa del sistema italiano soprattutto da quelle potenze straniere che oggi hanno acquistato squadre di calcio, ma che un domani potrebbero acquisire i nostri istituti bancari e chissà, un giorno potrebbero arrivare a condizionare anche la nostra vita politica. In un momento nel quale le nostre piccole e medie industrie devono far fronte a nuovi venti di crisi e alla concorrenza internazionale, la pressione fiscale in Italia si attesta al 42,1% del Pil e il cuneo fiscale è 10 punti oltre la media europea. È evidente che questo divario, oltre ad ingessare la nostra economia, ci penalizza in termini di competitività. È importante perciò virare verso una fiscalità che tenga conto delle caratteristiche dimensionali delle imprese e che consenta una riduzione del cuneo fiscale”.
Così Maurizio Casasco, presidente Confapi dal palco della presentazione del “Patto per sviluppo, l’impresa e il lavoro” che il presidente di Fratelli d’Italia Giorgia Meloni ha illustrato oggi pomeriggio a Roma durante un convegno con i vertici delle categorie produttive.
“È una grande occasione – ha aggiunto Marco Granelli, vicepresidente Confartigianato – per un’associazione di rappresentanza potersi confrontare con una forza politica come Fratelli d’Italia. Noi pensiamo a un’Europa disegnata per i bisogni delle piccole aziende e dell’artigianato dall’accesso al credito dove c’è la necessità di coinvolgere gli investitori privati alle infrastrutture che sono ferme da anni. Non ci ha aiutato il Codice degli Appalti nel quale avevamo riposto fiducia ma abbiamo dovuto ricrederci”.
