Miur annulla test medicina, Meloni: Giannini risolva questione&#8230;

…O NE TRAGGA LE CONSEGUENZE. «La delicata programmazione della formazione medica, che dovrebbe garantire un numero adeguato di medici da inserire nel Sistema Sanitario Nazionale, è stata smantellata negli ultimi mesi dal Miur e dal ministro Giannini.

I grossolani errori di preparazione che hanno viziato l’ultimo test di accesso alla Facoltà di Medicina e i successivi ricorsi alla giustizia amministrativa hanno provocato una massiccia iscrizione in soprannumero di studenti: un dato che ha messo in ginocchio le già precarie strutture universitarie e a repentaglio la qualità della didattica, visto che è stato necessario posticipare il fisiologico calendario di lezione per la mancanza di aule, che hanno dovuto sopportare 5 mila studenti in più rispetto ai 10 mila vincitori regolari di concorso. Oltre a questo, il Ministero ha comunicato oggi l’annullamento delle ultime due prove del concorso nazionale per l’ingresso alle scuole di specializzazione in Medicina, a causa dell’inversione di prove con programmi differenti. Anche questa vicenda potrebbe aprire la strada ad altri ricorsi amministrativi, che costerebbero alle casse dello Stato milioni di euro per garantire le borse di studio aggiuntive dei medici specializzandi in soprannumero. Il ministro Giannini risolva immediatamente la questione oppure ne tragga le dirette conseguenze».
È quanto dichiara il presidente di Fratelli d’Italia-Alleanza Nazionale, Giorgia Meloni.
