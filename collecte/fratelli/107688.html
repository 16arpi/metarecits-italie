FdI pubblica su facebook documento-prova su auto Agnese Renzi

“Ecco le prove, altro che fake news. Ci dispiace per Renzi: la versione dei fatti non è nostra, ma è scritta nero su bianco dalla Sas, società che si occupa dei permessi per il Comune di Firenze governato dal suo amico Nardella. Sono loro che ci hanno spiegato perché Agnese Renzi può parcheggiare gratis in tutta Firenze e circolare liberamente nelle aree pedonali. Un privilegio che nessun residente ha. Noi i documenti li pubblichiamo”. E’ quanto scrivono su Facebook, in replica al post di Matteo Renzi, gli esponenti di Fratelli d’Italia Giovanni Donzelli, candidato alla Camera, e Francesco Torselli, capogruppo in Consiglio comunale di Firenze, pubblicando la risposta della società del Comune di Firenze “Servizi alla Strada – Sas” alla richiesta di accesso agli atti sul permesso auto concesso alla moglie del segretario del Pd, Agnese Landini.
