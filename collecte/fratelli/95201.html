Amianto, Cirielli (Fdi): Interrogazione per grave inquinamento ad Angri

  “Ho presentato un’interrogazione con richiesta di risposta scritta al Ministro dell’Ambiente, del Territorio e del Mare, e al Ministro della Sanità, sul fenomeno di inquinamento da amianto nella città di Angri. Nonostante i numerosi e continui appelli rivolti dalla cittadinanza e dall’associazione “Noi con l’Italia” l’amministrazione locale continua a glissare le denunce dei cittadini. In particolare, in tre vasti siti di prefabbricati risalenti al post terremoto del 1980 giacerebbero abbandonate diverse lastre in eternit in evidente stato di sfaldatura. A ciò si aggiungerebbe, come rimarcato nell’atto di denuncia, la presenza ingiustificata di numerosi rifiuti di varia natura, mai rimossi dalle amministrazioni locali. Tale situazione, segno di profonda inciviltà ed incuria oltre a pregiudicare il decoro della città di Angri, crea allarme e preoccupazione nella popolazione per il pericolo che incombe su tutti i residenti. Pertanto, ho chiesto ai ministri competenti di sapere quali provvedimenti ritengano opportuno adottare per risolvere rapidamente la vicenda”.
Lo annuncia Edmondo Cirielli, deputato di Fratelli d’Italia e componente dell’Ufficio di Presidenza di Montecitorio.
Roma, 29 maggio 2013
