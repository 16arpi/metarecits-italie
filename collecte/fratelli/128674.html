Scuola: Maggioranza boccia proroga contratti personale covid

“I lavoratori assunti con il cosiddetto Contratto COVID hanno svolto un ruolo essenziale per mandare avanti la scuola italiana nella pandemia. Il loro contratto è in scadenza il prossimo 31 marzo ed è incredibile che quindici giorni prima un nostro emendamento al decreto sostegni ter, per prorogare a giugno 2022 i contratti del personale Covid nelle scuole, venga bocciato da questa maggioranza. Una situazione che mette in ginocchio gli istituti scolastici, ancora alle prese con le conseguenze della pandemia. E questo avviene nonostante l’aumento dei contagi, nonostante si pensi alla proroga del green pass al lavoro e all’orizzonte si profili una nuova variante. Siamo alle solite, è un ‘governo strabico’ quello italiano: l’occhio è fisso su un obiettivo ma ne vede un altro. Pare fissare l’interesse della scuola ma in realtà lo ostacola puntando altrove”.

Lo dichiarano i parlamentari di Fratelli d’Italia Ella Bucalo e Paola Frassinetti, responsabili dipartimenti Istruzione e Scuola, Antonio Iannone, capogruppo di FdI in Commissione Istruzione del Senato e Claudio Barbaro componente di FdI nella medesima commissione.

