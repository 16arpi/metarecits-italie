Strage Parigi, La Russa: Ci hanno dichiarato guerra. Se esiste Islam moderato&#8230;

…SI FACCIA SENTIRE SEMPRE. “Se davvero esiste un Islam moderato deve farsi sentire sempre e non solo quando ci sono episodi così drammatici”. Lo ha detto Ignazio La Russa, deputato di Fratelli d’Italia-Alleanza Nazionale intervenendo a Mattino5.

“Deve isolare – ha aggiunto La Russa – quella parte considerevole nel mondo dei suoi seguaci che ha deciso di ‘imbracciare’ la violenza contro il mondo occidentale. E noi dobbiamo capire con chiarezza che ci hanno dichiarato guerra. Se non lo capiamo allora è finita. Dobbiamo prevenire questi attacchi e per questo ho rivolto un appello ai ministri dell’Interno e della Difesa affinché venga revocata la decisione del governo di diminuire da 4250 unità a 3 mila, i militari che assieme alle Forze dell’ordine partecipano sul territorio italiano alla missione ‘Strade sicure’”.
“Io – ha concluso il deputato di Fratelli d’Italia – chiedo addirittura di aumentare il numero di militari e di portarli a 8 mila”.
