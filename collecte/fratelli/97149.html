Area di crisi, Meloni: Necessario riconoscimento per i distretti produttivi&#8230;

…BOJANO-COMPOCHIARO E ISERNIA-VENAFRO. Interrogazione al ministro dello Sviluppo Economico Guidi “E’ indispensabile che il ministero dello Sviluppo Economico riconosca lo stato di crisi del Molise. E, al di là delle dichiarazioni d’intenti, ci sono atti che il ministro Guidi deve firmare”.
  
È quanto ha affermato il capogruppo di Fdi-An Giorgia Meloni che ha inviato un’interrogazione al ministro dello Sviluppo Economico Federica Guidi.
            “Il 29 aprile scorso- ha spiegato Meloni-  la giunta regionale del Molise ha deliberato di inoltrare la richiesta al governo di riconoscere l’Area di crisi nei distretti industriali produttivi Bojano-Campochiaro e Isernia-Venafro. Si tratta di due zone a forte rischio di desertificazione industriale e occupazionale. Ne risentono anche le imprese legate all’indotto. I dati parlano di un calo vertiginoso degli occupati con un peggioramento dei già drammatici numeri legati alla disoccupazione”.
            “Fratelli d’Italia-Alleanza nazionale ritiene che sia necessario che il ministro Guidi riconosca questi territori come due Aree di crisi”.
“Ed è per questo che- ha concluso Meloni-  abbiamo chiesto al ministro se intenda accogliere la richiesta della Regione  e assumere iniziative che possano rilanciare l’occupazione”.
 
INTERROGAZIONE  A RISPOSTA SCRITTA
 
G. MELONI, RAMPELLI, CIRIELLI, CORSARO, LA RUSSA, MAIETTA, NASTRI, TAGLIALATELA, TOTARO. Al Ministro dello Sviluppo economico. Per sapere – premesso che:
in data 29 aprile 2014 la Giunta regionale del Molise Frattura ha deliberato di inoltrare al Governo la richiesta per il riconoscimento dell’Area di crisi per i distretti produttivi Bojano-Campochiaro e Isernia-Venafro;
 la richiesta per l’intervento straordinario allo Stato deriva dalla grave situazione di crisi che sta vivendo il comparto industriale e che sta mettendo a rischio la prosecuzione delle attività di alcune delle maggiori imprese del settore, con conseguenze pesantissime anche sulle aziende dell’indotto e sull’intero tessuto occupazionale della Regione -:
in particolare, le vertenze riguardanti la Gam e l’Ittierre S.p.a e le incertezze relative all’indotto del metalmeccanico non possono essere risolte attraverso l’esclusivo ricorso a risorse e strumenti di sola competenza regionale -:
se intenda accogliere la richiesta di cui in premessa e quali urgenti iniziative intenda assumere con riferimento alla crisi del settore industriale molisano.
G. MELONI, RAMPELLI, CIRIELLI, CORSARO, LA RUSSA, MAIETTA, NASTRI, TAGLIALATELA, TOTARO
