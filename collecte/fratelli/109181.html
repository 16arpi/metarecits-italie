Meloni, Cirielli replica a De Magistris: E’ un campione di passerelle. Napoli una città allo sbando

“Luigi De Magistris è un esperto di passerelle, essendo un campione di slogan e inconcludenza amministrativa”: è la replica di Edmondo Cirielli, Questore della Camera dei Deputati e presidente della direzione nazionale di Fratelli di Italia, alle parole del primo cittadino di Napoli che accusa Giorgia Meloni di alimentare conflitti sociali con l’incontro di oggi a Napoli col farmacista del Vasto aggredito da un ambulante.
“De Magistris dice di fare il sindaco giorno e notte? Peccato che i napoletani non se ne siano mai accorti. Napoli è oggi una città allo sbando, priva di una guida politica e ostaggio di immigrati che terrorizzano, come nel caso del farmacista del Vasto, imprenditori onesti” continua Cirielli.
“Giorgia Meloni ha autorevolezza e una leadership nazionale, legittimata dal voto del 4 marzo, per occuparsi nel prossimo Parlamento dei problemi della città di Napoli. A cominciare dalla questione sicurezza che ha trasformato alcuni quartieri in zone franche, dove regnano illegalità e camorra” – conclude il Questore Cirielli
