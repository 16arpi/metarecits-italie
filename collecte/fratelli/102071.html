Ams, Rizzetto: Risoluzione votata all&#8217;unanimità a tutela dei lavoratori e della territorialità di questa eccellenza italiana

“Per primi, con il collega Rampelli e a mia prima firma, abbiamo presentato una importante risoluzione su Alitalia Maintenance Systems. Oggi la risoluzione, nata da un testo unificato tra maggioranza e opposizione è stata votata all’unanimità, compresi gli impegni contenuti nel testo della risoluzione. Trasmetteremo l’atto anche al Mise ove si sta sviluppando un tavolo. Siamo felici del lavoro svolto e dell’importante esito del voto. Siamo soddisfatti che il Pd abbia condiviso il nostro lavoro e ci abbia seguito in questa battaglia. Ma non va certo sottaciuta la risibile rivendicazione del diritto di primogenitura da parte del  Pd  che ha chiesto, e ottenuto,  di inserire le firme in  ordine istituzionale, mentre noi avremmo messo le firme in calce alla risoluzione in ordine cronologico. Ma non fa niente. Ci sono cose più importanti. Quando il partito di maggioranza lo desidera, siamo pronti a fornire loro tutte le indicazioni necessarie per migliorare il loro pessimo percorso di Governo”. È quanto dichiara il vicepresidente della commissione Lavoro Walter Rizzetto, deputato di Fratelli d’Italia-Alleanza nazionale Terra Nostra.
