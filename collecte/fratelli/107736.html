Evasione, Rampelli ai microfoni del sole 24 ore: Stato clamorosamente docile verso i grandi evasori e crudele con i piccoli. Tassa piatta per rilanciare economia

“Tolleranza zero nei confronti degli evasori e soprattutto nei confronti dei grandi evasori”. E’ quanto dichiara il capogruppo alla Camera di Fratelli d’Italia Fabio Rampelli ai microfoni di Radio Sole24Ore sul sul tema dell’evasione fiscale a richiesta dei lettori con l’hashtag #iotivotose.
“E’ bene però anche ricordare –afferma Rampelli – che lo Stato si è dimostrato in questi anni clamorosamente docile nei confronti dei grandi evasori e invece ha colpito selvaggiamente i piccoli imprenditori, le piccole realtà commerciali, le piccole aziende. Per questo noi riteniamo che per combattere l’evasione bisogna prima di tutto abbassare la pressione fiscale”.
 “Il punto – sottolinea Rampelli – è creare ricchezza, mettere l’Italia nella condizione di crescere, e questo lo si può fare solo e soltanto se le piccole realtà produttive vengono messe nella condizione di svilupparsi, assumere, di fare investimenti”.
“Per questo – ha concluso- abbiamo lanciato la proposta della cosiddetta “tassa piatta”, detta in italiano, che significa “aliquota unica” che serve non già a favorire i ricchi come dicono maldestramente a sinistra ma esattamente il contrario, a creare quella ricchezza che poi viene riversata nelle fasce sociali più deboli. Questa è la ricetta per noi”.
