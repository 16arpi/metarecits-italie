Governo, Crosetto: no ad inciuci, FdI lavora per il bene del Paese

“Non siamo disponibili a inciuci ma siamo disponibili a lavorare per il bene del Paese. Se nascesse un governo di scopo con obiettivi precisi, riteniamo che alcuni dei punti del nostro programma potrebbero aiutare a cercare di far uscire il Paese dalla più grave situazione economica dal dopoguerra a oggi”. Lo ha detto Guido Crosetto a nome della delegazione di Fratelli d’Italia, composta da Giorgia Meloni e Ignazio La Russa, al termine del colloquio con il Capo dello Stato per le consultazioni al Quirinale.
  
“Fratelli d’Italia non è disponibile a votare una fiducia a un governo che metta insieme tutto e il contrario di tutto. Il nostro gruppo è disponibile a votare provvedimenti utili per il Paese: dal pagamento dei debiti della Pubblica Amministrazione alle riforme costituzionali in senso semipresidenziale, al limite del 40 per cento per la tassazione su persone e imprese alla moratoria temporanea per le riscossioni di Equitalia”, ha aggiunto il coordinatore nazionale di FdI. 
Roma, 20 marzo 2013
