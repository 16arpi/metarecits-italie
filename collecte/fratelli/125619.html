Rdc, Lollobrigida: da Fdi mozione in Aula per cancellare strumento perverso

“In queste ore in molti si accorgono del fallimento del Rdc. Quelli che lo hanno votato, quelli che stanno continuando a finanziarlo e quelli che pur stando al governo fanno finta non sia un problema intollerabile che ogni giorno lo ricevano centinaia di migliaia di persone che non ne hanno alcun diritto. Altri utilizzano slogan demagogici per difendere uno strumento perverso che nasce come politica attiva per trovare lavoro ma ha risolto la vita solo agli inutili Navigator. Non si tratta di fare la lotta ai poveri e alla povertà, ma di cancellare questo scempio e lavorare ad una misura con equità e legittimità. Ridurre tutto a uno slogan, questo sì strumentale, certamente non aiuta a migliorare la costruzione di un efficace futuro per le nuove generazioni. La lost generation sarà sempre più lost. Inutile dire poi che la soluzione è tagliare gli assegni pensionistici per le generazioni future se poi si buttano miliardi di euro in favore di chi non ne ha diritto. Gli effetti del Rdc sono aumento del lavoro nero, difficoltà di trovare lavoratori per il turismo, per l’agricoltura, per il terziario… il reddito di cittadinanza va cancellato ora, non domani o dopodomani. Porteremo in Aula una mozione in questo senso e sarà l’ora della verità. Fratelli d’Italia è l’unico partito che può rivendicare di essere estraneo a questo provvedimento da ogni punto di vista”.

Lo dichiara il capogruppo di Fratelli d’Italia alla Camera, Francesco Lollobrigida.
 
