Aggressore poliziotto scarcerato, Cirielli: Ecco l&#8217;Italia del Pd

“Il migrante irregolare, già colpito da provvedimento di espulsione, che lunedì ha tentato di accoltellare un poliziotto in stazione centrale a Milano non solo non verrà cacciato, ma neanche arrestato. Infatti, rimesso in libertà, avrà solo l’obbligo di firma. L’interpretazione del gip è veramente singolare. Se l’agente non avesse indossato il giubbotto antiproiettile, avrebbe potuto rischiare la vita. Sarebbe interessante sapere cosa ne pensa il ministro Orlando”. È quanto dichiara Edmondo Cirielli, deputato di Fratelli d’Italia-Alleanza Nazionale.

“Non c’è più tempo da perdere – aggiunge-. È necessario innanzitutto inasprire le pene per violenza a pubblico ufficiale, come Fratelli d’Italia chiede da tempo. Gli italiani e le nostre donne e i nostri uomini in divisa, a cui va la mia solidarietà, sono stanchi di questa situazione e si aspettano adeguata protezione da parte del ministro Minniti”.
