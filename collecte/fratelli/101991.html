Agricoltura, Donzelli: Governo uccide prodotto italiano, sostegno a protesta Cia

Donzelli a sostegno delle imprese locali: “Basta ostacoli, governo aiuti chi garantisce lavoro, qualità e sicurezza alimentare”. “E’ inutile inneggiare a parole ai consumi ‘Made in Italy’ se poi, nei fatti, si fa di tutto per ostacolare le imprese agricole italiane. Il governo fra ritardi nei pagamenti della pubblica amministrazione, burocrazia, rapporti internazionali e consumo del suolo sta uccidendo le nostre aziende”. E’ quanto afferma il coordinatore dell’esecutivo nazionale e capogruppo in Toscana di Fratelli d’Italia Giovanni Donzelli, che interviene così a sostegno degli agricoltori della Cia oggi in piazza in varie città d’Italia.

“Il governo sblocchi immediatamente i pagamenti per dare respiro alle centinaia di imprese italiane che chiedono solo di non essere ostacolate nel loro lavoro – sottolinea Donzelli – l’Italia deve aiutare gli agricoltori e non affossarli, per di più perché i cittadini chiedono di consumare prodotti della nostra terra ed avere così garanzia di qualità e sicurezza alimentare. Colpire in questo modo le aziende locali, oltre a rappresentare un serio rischio occupazionale, significa aprire le porte ai mercati stranieri e alle grandi multinazionali, con un crollo nelle garanzie per qualità e sicurezza per i consumatori – conclude Donzelli – Fratelli d’Italia sostiene con forza le imprese che scendono oggi in piazza”.
