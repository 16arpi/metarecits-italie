Colonia, Mollicone: Governo complice e indegno, identità cancellata per un Rolex

“È  evidente da tempo che il contrasto al femminicidio non è mai stata tra le priorità di questo governo ma, almeno sui gravi fatti di Colonia, ci aspettavamo che arrivasse una condanna ferma e decisa.

Invece, non solo Renzi con il suo silenzio avvilente e vergognoso si rende complice dell’avanzata del fondamentalismo in Occidente, ma restituisce l’immagine di un governo senza dignità e senza coraggio che ha perso ogni credibilità a livello internazionale.
Bisogna ricordare al premier che per combattere questi drammatici e vili episodi di violenza nei confronti delle donne, occorre prima di tutto lavorare ad una politica del rispetto condivisa il cui valore non si scambia certo con un rolex o qualunque altro regalo di Stato. Non c’è modo di imparare la dignità ma ce n’è sicuramente uno per offuscarne la memoria storica. Senza dignità l’identità viene cancellata. Se ne ricordino i membri di governo quando si velano il capo in visite istituzionali e se ne ricordi soprattutto Renzi nei suoi viaggi nei paesi dei petrodollari che finanziano il terrorismo dell’Isis “.
Così in una nota il responsabile nazionale della Comunicazione FDI-AN, Federico Mollicone a margine del flash mob di oggi davanti a Palazzo Chigi di cui è ideatore.

