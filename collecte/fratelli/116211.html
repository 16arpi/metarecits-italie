Omicidio Luca Sacchi, Cirielli: Bonafede inasprisca le pene contro i criminali invece di preoccuparsi dei detenuti

“Esprimo il mio cordoglio per la morte di Luca Sacchi, il 24 enne che nella serata di ieri (mercoledì 23 ottobre) è stato ucciso, in zona Colli Albani a Roma, da un colpo di pistola alla testa esploso da un bandito che con un complice aveva aggredito la fidanzata per scipparla”. Lo dichiara il Questore della Camera dei Deputati Edmondo Cirielli (FdI): “Questo episodio  è l’ennesima dimostrazione che le leggi in vigore per contrastare gli atti violenti e criminali sono inadeguate. Il ministro della giustizia Alfonso Bonafede, invece di preoccuparsi delle condizioni dei delinquenti detenuti nelle carceri, inasprisca le norme contro i criminali che, come accaduto a Roma, si sentono liberi di poter aggredire e addirittura di togliere la vita ad un ragazzo di soli 24 anni pur di portare a termine uno scippo. Vi è – aggiunge il parlamentare di FdI – una evidente emergenza sicurezza ma, allo stesso modo, manca la certezza della pena contro coloro che si macchiano di questi delitti. E la sentenza della Corte di Cassazione sulla concessione dei permessi ai detenuti condannati al massimo della pena rischia di essere molto pericolosa” conclude Cirielli.
