Europee, domani Giorgia Meloni a Varsavia per bilaterale con Kaczyński

Domani, mercoledì 3 aprile 2019, il presidente di Fratelli d’Italia, Giorgia Meloni, sarà a Varsavia per un incontro bilaterale con Jarosław Kaczyński, presidente del PiS (Diritto e Giustizia). Il vertice tra i due leader sarà privato. Alle ore 15.30, presso il Radisson Blu Sobieski Hotel (Plac Artura Zawiszy 1), Giorgia Meloni terrà un check con la stampa.
L’incontro di domani tra il presidente di FdI e il capo del partito polacco di governo e tra i principali protagonisti del Gruppo di Visegrad rafforza il ruolo di Fratelli d’Italia a livello europeo e internazionale e fa seguito all’adesione di Fratelli d’Italia all’ECR (Gruppo europeo dei Conservatori e Riformisti) e all’ACRE e all’intervento di Giorgia Meloni dal palco del CPAC 2019 a Washington dopo quello del presidente USA, Donald Trump.
L’incontro, al quale parteciperanno anche il presidente e il vice presidente di ECR Group Ryszard Legutko e Raffaele Fitto, consolida un percorso di collaborazione e condivisione politica tra FdI e PiS, che in Europa fanno parte della famiglia dei conservatori.
Un’alleanza strategica e fondamentale che rafforza il progetto politico del partito guidato da Giorgia Meloni e che punta ad ottenere un ottimo risultato alle elezioni europee del 26 maggio, che attribuisca al gruppo dei Conservatori un ruolo centrale nei futuri assetti europei per avviare un profondo e totale cambiamento.
