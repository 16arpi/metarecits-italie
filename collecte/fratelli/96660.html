Governo, La Russa: Renzi in ginocchio dalla Merkel nel giorno unità nazionale

“Trovo drammatico il fatto che il 17 marzo, Giornata nazionale dell’Unità, il nostro Presidente del Consiglio Renzi sia andato a inginocchiarsi dalla Merkel e lo abbia fatto senza muovere una sola critica alla Germania. Ancora più drammatico è il fatto che la Germania ci promuova perché se va bene a Berlino vuol dire che non va bene all’Italia.
  
La Cancelliera in precedenza riservò le stesse identiche parole sia a Monti che a Letta: con i risultati che tutti conosciamo. Che poi Renzi dica che ‘le regole vanno bene e che non vogliamo cambiarle’ è esattamente l’opposto di quello che si aspettano gli italiani. Avrei preferito che dicesse che noi non ci stiamo più ad avere una moneta gestita secondo gli interessi della Germania, che noi non ci stiamo più a regole che hanno arricchito solo la Germania e impoverito gli altri Paesi. Per noi o si cambiano le regole o si deve uscire dall’euro. Insomma, mai più schiavi della Germania”.
 Così Ignazio La Russa, deputato di Fratelli d’Italia – Alleanza Nazionale intervenendo alla trasmissione Mattino Cinque in onda su Canale 5.
 Roma, 18 marzo 2014
