Donne: bene approvazione prima normativa Ue su lotta alla violenza

“Il Parlamento europeo ha approvato oggi con una schiacciante maggioranza la prima normativa dell’Unione europea sulla lotta alla violenza contro le donne e alla violenza domestica. La direttiva include disposizioni per prevenire gli stupri e vieta a livello Ue il matrimonio forzato e le mutilazioni genitali femminili e avrà norme specifiche sui crimini informatici, come il cyber-flashing e il cyber-stalking. Le vittime avranno inoltre un migliore accesso alla giustizia e all’assistenza sanitaria, compresi i servizi sessuali e riproduttivi”.
Lo dichiara in una nota l’eurodeputata di Fratelli d’Italia- Ecr Chiara Gemma. “Con il voto di oggi l’Unione europea ha compiuto un primo passo storico per rafforzare i diritti delle donne segnando un importante traguardo nella promozione della parità di genere in Europa.
“Fratelli d’Italia, votando compatto a favore della direttiva, testimonia ancora una volta il suo fermo impegno a favore della tutela della sicurezza e del benessere delle vittime che devono avere sempre la priorità. È fondamentale garantire che non ci possa essere impunità per coloro che si macchiano di tali crimini”, conclude Gemma.
