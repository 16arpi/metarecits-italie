Iraq, Meloni: Governo e Italia non chiudano occhi, un fazzoletto bianco&#8230;

..PER DIRE BASTA PERSECUZIONE CRISTIANI. «In Iraq in queste ore gli integralisti dell’Isis stanno compiendo un vero e proprio genocidio ai danni di tutte le minoranze etniche e religiose.
  
Tra queste, come tristemente avviene in molte altre parti del mondo, ci sono i cristiani che vengono perseguitati, mutilati, torturati e uccisi se non accettano di rinnegare la loro fede per convertirsi all’Islam. Pensavamo che questo genere di immagini riguardasse un tempo che non c’è più, il Medioevo o secoli fa, invece sta accadendo ora e non possiamo far finta di non vedere. Chiediamo a tutti gli italiani di partecipare alla nostra campagna di sensibilizzazione e di indossare un fazzoletto bianco al polso, magari con la lettera araba “N” ‘nazara’ – cristiano, di fotografarlo e di diffonderlo sui social. Una battaglia di libertà, di solidarietà, di rispetto per dire che noi non rimarremo a guardare, per dire al governo italiano e all’Italia intera che non chiuderemo gli occhi per non vedere le atrocità che si stanno compiendo ai danni di uomini, donne e bambini che hanno come unica colpa quella di essere cristiani.
È quanto afferma il presidente di Fratelli d’Italia-Alleanza nazionale, Giorgia Meloni, in un video messaggio diffuso sul web per rilanciale la campagna di sensibilizzazione contro le persecuzioni dei cristiani nel mondo. L’iniziativa di Fratelli d’Italia-Alleanza nazionale sta raccogliendo sui social numerose adesioni e l’hastag lanciato ieri “#siamotuttiN” si è affermato su twitter tra i trend topic della giornata.
La campagna consiste nell’indossare un fazzoletto bianco al polso o al collo o un bracciale bianco, di condividere la foto sui profili facebook e twitter e di cambiare le immagini dei profili social adottando il simbolo della N araba. Oltre alla mobilitazione sul web il movimento politico guidato da Giorgia Meloni sta organizzando su tutto il territorio nazionale una serie di manifestazioni, come quella di oggi a Roma in piazza Montecitorio a cui erano presenti numerosi esponenti di FdI-An tra i quali il capogruppo alla Camera Fabio Rampelli, Gianni Alemanno membro dell’ufficio di presidenza e Edmondo Cirielli, tra l’altro rappresentante di FdI-An nel corso della seduta congiunta delle Commissioni esteri e difesa di Camera e Senato. Altre iniziative si terranno nei prossimi giorni: «Vogliamo dar vita a un una grande mobilitazione trasversale che riunisca tutti coloro che non accettano di vedere propri fratelli massacrati in nome di una fede» spiega Giorgia Meloni.
Roma, 20 agosto 2014
