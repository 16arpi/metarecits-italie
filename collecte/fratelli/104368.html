Sicurezza-Sap, Rampelli: Potenziare le forze di polizia e dell&#8217;ordine è priorità nazionale

“Al netto della nostra storica vicinanza alle forze dell’ordine, Fratelli d’Italia-Alleanza nazionale sostiene la necessità potenziare gli organici per rispondere efficacemente alle minacce della criminalità organizzata e del terrorismo internazionale, per garantire la sicurezza sui territori invasi da flussi migratori senza controllo,  per prevenire il terrorismo di matrice religiosa e il cyber bullismo”.

È quanto ha dichiarato il capogruppo di Fratelli d’Italia-Alleanza nazionale Fabio Rampelli partecipando alla conferenza stampa indetta dal segretario generale del Sap Gianni Tonelli, oggi all’Hotel Minerva.

“Il buco clamoroso di 45mila uomini delle Forze dell’Ordine e 16mila agenti di polizia – ha aggiunto il capogruppo –  il mancato potenziamento delle mezzi a loro disposizione, gli stipendi tra i più bassi al mondo, sono tutti elementi che indeboliscono l’Italia e gli italiani. Di fronte a un flusso migratorio che ha visto 550mila migranti in tre anni, il Governo non riesce a dare risposte adeguate di gestione e sicurezza  mettendo in pericolo sia chi tutela i cittadini sia le periferie urbane già duramente messe alla prova dalla presenza di campi nomadi, criminalità diffusa e organizzata”.
“In questo scenario, i poliziotti devono lavorare allo stremo delle loro forze e possibilità, con il rischio quotidiano di essere sottoposti alla gogna e subire processi nell’esercizio delle loro mansioni per leggi ipergarantiste nei confronti dei criminali”.
“Per questo – ha concluso Rampelli-  facciamo nostra la proposta del segretario generale del Sap Tonelli di dotare gli agenti di telecamere di sicurezza sulla quale tutti i partiti del centro-destra si sono impegnati a lavorare”
