Amministrative Albano, Silvestroni: Posizione Orciuoli desta perplessità. Auspico da parte sua maggiore prudenza e senso di responsabilità

“La posizione assunta dal consigliere Orciuoli con il quale ho condiviso tante battaglie e con il quale sono anche legato da un’amicizia personale mi lascia assai perplesso. Mi attendevo dal candidato sindaco della Lega, ancorché non indicato unitariamente, l’impegno a lavorare per ritrovare l’unità del centrodestra ed offrire ai cittadini di Albano un’alternativa credibile al governo del centro sinistra.
Trovo invece un candidato che pare non preoccuparsi delle divisioni.
Io personalmente intendo impegnarmi a fare tutto il possibile affinché il centro destra ad Albano si presenti unito e capace di contendere il governo alla sinistra ed auspico che l’amico Orciuoli si muova con maggiore prudenza e con senso di responsabilità rimettendosi a lavorare per l’unità del centrodestra” lo dichiara in una nota il deputato di Fratelli d’Italia Marco Silvestroni. 
