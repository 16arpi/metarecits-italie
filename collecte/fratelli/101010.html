Rispoli: Dove sono tutti quelli che dicevano di voler difendere l&#8217;ospedale Annunziata?

“La vicenda degli ecocardiografi dimostra che c’è una chiara volontà di voler distruggere l’Ospedale Annunziata” così in una nota Luigi Rispoli, presidente cittadino di Fratelli d’Italia – Alleanza nazionale che appena l’altro ieri aveva denunciato la soppressione del pronto soccorso nello stesso ospedale.
“L’azienda ospedaliera Santobono Pausillipon bandì una gara d’appalto per l’acquisto di due ecocardiografi di ultimissima generazione a seguito di un atto aziendale che programmava la successiva sistemazione uno al Santobono e l’altro all’Annunziata.
A gara aggiudicata, però, la sorpresa perché le due macchine, per disposizione della Direzione Generale, vengono installate tutte e due al Santobono mentre quella vecchia, per cui era stata programmata la sostituzione, viene destinata all’Annunziata.
Il risultato è che oggi quando si va all’Annunziata per fare un ecocardiogramma viene chiesto il peso del bambino perché alla vecchia macchina del Santobono mancano alcune sonde per cui tutti quelli che pesano più di 40 Kg devono per forza andare altrove.
Mi chiedo dove sono tutti quegli esponenti del Partito Democratico che dicevano di battersi per mantenere aperto l’antico presidio ospedaliero pediatrico al Centro Storico, dov’è De Magistris che pure si era speso in roboanti proclami per la stessa causa”, accusa l’esponente del Partito diGiorgia Meloni.
“La realtà è che i cittadini del Centro Storico presto resteranno senza assistenza sanitaria perché tutte le strutture verranno chiuse da questa Regione se non alzeremo la voce, cosa che noi di Fdi-AN vogliamo fare.
Spero che il nuovo commissario per la sanità, Joseph Polimeni, come primo atto voglia dare attuazione al decreto commissariale che stabiliva il passaggio dell’ospedale dell’Annunziata alla ASL NA1”, conclude il presidente cittadino di Fratelli d’Italia – Alleanza nazionale.
