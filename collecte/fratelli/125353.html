Pesca, Varchi: astensione su provvedimento privo di finanziamenti e visione


“Fratelli d’Italia si asterrà sulla proposta di legge sul settore ittico e sulla pesca professionale. Un provvedimento falcidiato dalla mancanza di finanziamenti adeguati, da una insufficiente visione di sviluppo e da una scarsa comprensione dell’importanza del comparto sull’economia nazionale. Pesano le politiche di un’Europa troppo spesso matrigna nei confronti delle marinerie mediterranee e italiane a vantaggio di quelle estere e l’incapacità del governo di far rispettare i diritti e le prerogative degli equipaggi italiani. La maggioranza non ha recepito le istanze legittime del comparto tonniero e di chi lavora nel settore ittico, prediligendo atteggiamenti vessatori che disperdono l’identità, il lavoro e le tradizioni di un popolo. La contrazione delle attività delle nostre marinerie potrebbe comportare modifiche serie anche al settore agroalimentare e una contrazione importante dell’economia reale”.
Così il deputato di Fratelli d’Italia, Carolina Varchi, nel corso delle dichiarazioni di voto sulla proposta di legge sul settore ittico e in materia di politiche sociali nel settore della pesca professionale.
