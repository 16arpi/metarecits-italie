L. elettorale, Meloni: Con rosatellum liste bloccate e Governi fatti nel palazzo


«Ho chiesto un chiarimento alla coalizione perchè non comprendo alcune scelte. Fratelli d’Italia vota contro questa legge elettorale che incide in maniera importantissima sul futuro della nostra Nazione perchè è fatta negli interessi dei partiti che l’hanno scritta e non negli interessi dei cittadini. Con il ‘rosatellum’ il governo si fa nel palazzo e gli italiani non possono neanche scegliersi i parlamentari: coloro che in questi anni sono andati in tv a stracciarsi le vesti contro la vergogna delle liste bloccate, infatti, si sono messi d’accordo per riproporle. Il problema di questa legge elettorale è che costruisce una realtà per la quale la sera delle elezioni non avrà vinto nessuno e quindi ci sarà qualcuno che per fare un governo dovrà “mettersi d’accordo”. Ci troveremo dunque a Palazzo Chigi un altro Letta, Renzi, Gentiloni ovvero Esecutivi fatti con gente di sinistra e di centrodestra. Se c’è una possibilità che questo non accada? Certo: compattiamo il centrodestra e facciamolo vincere votando Fratelli d’Italia perchè sicuramente noi l’inciucio non lo faremo».
È quanto ha detto il presidente di Fratelli d’Italia, Giorgia Meloni, inetrvenuta questa mattina in diretta su Radio 24.
