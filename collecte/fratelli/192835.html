Immigrazione: grazie a governo Meloni sbarchi diminuiti del 60%

“I numeri aggiornati del Ministero dell’Interno dimostrano che le misure del governo Meloni volte ad arginare l’immigrazione funzionano. Dal 1° gennaio al 28 marzo 2024 sono infatti sbarcati sulle coste italiane 11.329 migranti. Quasi il 60% in meno rispetto allo stesso periodo del 2023. La strategia della nostra nazione, condivisa per la prima volta anche in Europa, sta portando i suoi frutti. Non sono risultati arrivati immediatamente, perché è stato preferito un cambiamento strutturale, che ha bisogno di tempo, ma a distanza di un anno si può dire che si tratta della strategia vincente. Tutto questo è affiancato dal piano Mattei, che non lascia sola l’Africa a gestire i suoi problemi, ma che aiuta la collaborazione tra i due continenti che sono geograficamente e storicamente interconnessi. L’obiettivo sarà quello di fornire, a chi pensa di partire, motivi per non farlo: opportunità di lavoro, di formazione e di crescita”. Lo dichiara in una nota il senatore di Fratelli d’Italia Nicola Calandrini, presidente della 5a Commissione Bilancio.
“Ritengo che per valutare e verificare la portata e gli effetti di un precetto normativo ci voglia del tempo. Il Decreto Cutro, il Piano Mattei e, da ultimo, l’accordo con la Repubblica di Albania per il trasferimento di migranti, sono provvedimenti figli di una unica visione che conferma, da un lato, i principi solidaristici di accoglienza del nostro Paese e, dall’altro, che la tutela dei confini è sacra per garantire la sicurezza dei cittadini”, aggiunge il senatore di Fratelli d’Italia, Costanzo Della Porta.
