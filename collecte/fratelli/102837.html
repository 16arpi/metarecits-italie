Trancassini: bene la mozione di FdI sul terremoto, tocca punti nevralgici ricostruzione

«La mozione di Fratelli d’Italia-Alleanza nazionale presentata alla Camera dal presidente Giorgia Meloni e dal capogruppo Fabio Rampelli ha toccato tutti i punti nevralgici della futura ricostruzione. Innanzitutto, una più corretta e seria perimetrazione di tutti i Comuni colpiti dal sisma, perché sono stati esclusi enti locali fortemente danneggiati. La fase post-terremoto dovrà essere ispirata alla messa in sicurezza del territorio, e alla rinascita dei borghi distrutti dal terremoto. Ma quello che è davvero importante è la realizzazione di opere di completamento e miglioramento dei collegamenti viari, la copertura digitale, il potenziamento dei presidi sanitari in zone montane: tutti elementi che garantiscono la sicurezza nazionale e l’incolumità delle persone. Ci auguriamo che ci sia la più ampia convergenza possibile su questa mozione. Sia chiara una cosa: non abbiamo alcuna intenzione di vedere spazzato via il nostro paese, Comune e frazione che siano, dalla geografia politica della cartina italiana. Sono fieri di essere gente di montagna e vogliono continuare a esserlo».
È quanto dichiara il portavoce provinciale di Fratelli d’Italia-Alleanza nazionale di Rieti e sindaco di Leonessa, Paolo Trancassini.
