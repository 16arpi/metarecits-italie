Ru486, Meloni: Scritto a Boldrini per chiedere a Lorenzin di riferire alla camera

«Fratelli d’Italia-Alleanza Nazionale ha scritto una lettera alla presidente della Camera Laura Boldrini per chiedere che il ministro della Salute Beatrice Lorenzin riferisca in Aula sulla morte di una donna di 37 anni all’ospedale Martini di Torino dopo un’interruzione di gravidanza con la pillola abortiva RU486.
  
Fin dall’autorizzazione all’impiego di questo farmaco in Italia abbiamo denunciato i potenziali rischi per la salute delle donne che decidevano di utilizzarlo per abortire e abbiamo sempre chiesto che il suo impiego fosse coerente con la legge 194 e fosse consentito esclusivamente in ambito ospedaliero per garantire la massima sicurezza. Per questo è necessario fare chiarezza su quello che è accaduto a Torino e verificare con attenzione le cause che hanno  portato alla morte di una giovane donna, che già aveva deciso di affrontare una scelta drammatica come quella dell’aborto, e per evitare che episodi di questo tipo possano ripetersi. Una tragedia che ci colpisce profondamente e nei confronti della quale la politica e le Istituzioni non possono rimanere indifferenti».
È quanto dichiara il presidente di Fratelli d’Italia-Alleanza Nazionale, Giorgia Meloni.
Roma, 11 aprile 2014
