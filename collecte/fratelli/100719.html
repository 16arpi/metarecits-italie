Veneto, Da FdI-An progetto legge modifica legittima difesa

Il capogruppo di FdI-An in Regione Veneto, Sergio Berlato, ha depositato a Palazzo Ferro Fini un progetto di Legge statale sulla legittima difesa. L’intenzione è di modificare l’art.52 del Codice penale che recita: “non è punibile chi ha commesso il fatto per esservi stato costretto dalla necessità di difendere un diritto proprio od altrui contro il pericolo attuale di un’offesa ingiusta, sempre che la difesa sia proporzionata all’offesa”.
La proposta si compone di due articoli che introducono modifiche al comma 3 dell’art.52, proponendo una più marcata e qualificabile autotutela, delineando un nuovo perimetro di discrezionalità al potere giudiziario. In pratica il Pdl all’art.1 propone una definizione perimetrale più ampia per i luoghi (negozi, uffici, abitazioni, studi) dove l’offesa risulta in atto, “ovvero nelle immediate adiacenze dei luoghi indicati nel presente articolo se risulta chiara e sia in atto l’intenzione di introdursi violentemente negli stessi o di volersene allontanare senza desistere dall’offesa”.
Nell’art.2 invece, precisa Berlato, si stabilisce “che ove il pericolo di aggressione a persone o beni avvenga da parte di chi si introduce illegalmente in ore notturne, in una abitazione (o negli altri luoghi previsti dalla legge), sia in ogni caso presunta la proporzionalità con l’ offesa. In sostanza, con la presente modifica dell’art.52 del codice penale, si vuole tutelare e garantire maggior sicurezza ai cittadini onesti vittime della criminalità e con essa la legittima difesa. Questo è il nostro tentativo di risposta concreta agli ultimi fatti che hanno visto cittadini aggrediti due volte, prima dai malviventi e poi da un sistema giudiziario che spesso non riesce a trovare equilibrio tra chi commette un reato e coloro che cercano solo di difendersi dai criminali”.
Venezia, 28 ottobre 2015
