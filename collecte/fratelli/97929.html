Calabria, Rampelli: Con Wanda Ferro garantiremo il cambiamento

“La conferenza stampa di questa mattina a Lamezia Terme ha consacrato la candidatura alla Presidenza della Regione Calabria di Wanda Ferro.

La presenza a sorpresa dell’imprenditore Callipo dimostra infatti quanto Wanda Ferro rappresenti una vera opportunità per il futuro della Regione e quanta capacità d’attenzione eserciti verso la società civile. Fdi-An ha investito da subito sulla sua figura, sottraendosi da minuetti e tatticismi, consapevole che più di chiunque altro avrebbe potuto garantire quel bisogno di cambiamento, di autentica svolta, che chiedono i cittadini esasperati. Fdi-An  reciterà questo ruolo: garantire il cambiamento. La Calabria oggi è la regione più povera d’Italia nel quadro di un mezzogiorno devastato da disoccupazione, emigrazione, chiusura aziende, immigrazione. I numeri del Rapporto Svimez sono impressionanti e tra questi quello più drammatico ed esemplificativo riguarda il numero dei morti che supera quello dei nati, fatto che si era verificato solo subito dopo le due guerre. La lotta alla povertà che ha preso a tenaglia la Calabria è, in effetti, una guerra. Battendosi contro la criminalità e l’assistenzialismo il centrodestra può vincere”. È quanto dichiara il capogruppo di Fratelli d’Italia-Alleanza nazionale Fabio Rampelli partecipando alla conferenza stampa di presentazione della candidata alla Presidenza della Regione Calabria Wanda Ferro.
