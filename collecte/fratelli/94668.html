“Fratelli, ogni giorno”: presentato lo spot emozionale

“Fratelli d’Italia, ogni giorno”: questo il titolo dello spot emozionale di Fratelli d’Italia per le elezioni politiche e regionali del 24 e 25 febbraio 2013. Nessun attore professionista è stato scelto per la campagna di comunicazione del movimento fondato da Giorgia Meloni, Guido Crosetto e Ignazio La Russa: a diventare protagonisti del video sono i simpatizzanti di Fratelli d’Italia,
  
ripresi nella quotidianità delle loro azioni. Il video non è un prodotto di marketing politico, studiato ad hoc da creativi e agenzie di comunicazione specializzate, ma il risultato del lavoro delle tante persone che hanno scelto di sostenere Fratelli d’Italia per rifondare l’Italia e rinnovare il centrodestra. Uomini e donne che rappresentano la testimonianza diretta di quell’Italia che si rimbocca le maniche, non si arrende e continua a combattere quotidianamente, costi quel che costi. Quell’Italia produttiva, giovane, onesta e solidale, che difende la sua identità nazionale e che ogni giorno sceglie di impegnarsi per costruire il suo futuro. Fratelli d’Italia vuole rappresentare tutto questo. E sceglie di farlo attraverso la bellezza dell’esempio quotidiano di alcune persone: l’imprenditore che si mette al lavoro per i suoi dipendenti, la giovane madre che si batte per suo figlio perché sa di non esser sola, ilprecario che va a caccia del suo futuro, la donna che non demorde mai e che ogni giorno onora il suo lavoro, l’operaio che cerca la forza nelle sue braccia e non si lamenta mai, ilmilitare che ama la sua Patria e vuole difenderla, la giovane coppia che trova nell’amore che la unisce la forza di affrontare ogni cosa, lo sportivo che lotta al fianco dei suoi compagni per raggiungere la meta. Il video è disponibile sul sito www.fratelli-italia.it, sul canale YouTube di Fratelli d’Italia e sui social network Facebook, Twitter e Google Plus. E saranno gli hastag #ognigiorno e #FratellidItalia a promuovere lo spot sul social in 140 caratteri. Lo spot sarà inoltre diffuso gratuitamente sui canali televisivi nazionali e locali e nelle sale cinematografiche. Il video è stato prodotto da Onemore Pictures di Manuela Cacciamani. Regia di Marcello Calvesi. Copywriter Gaia Manzini.
 
 
