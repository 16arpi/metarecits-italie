Lazio, Rampelli – Marsilio: bene ‘Fratelli d’Italia’ in Regione Lazio

“Accogliamo con grande entusiasmo e particolare soddisfazione la coraggiosa scelta dei consiglieri regionali Chiara Colosimo, Gina Cetrone e Giuseppe Melpignano di entrare a far parte di ‘Fratelli d’Italia – Centrodestra nazionale’, che così facendo hanno portato questo nuovo e ambizioso progetto politico in Regione Lazio, e li ringraziamo fin da ora per il contributo di idee, entusiasmo e buona politica che vorranno e sapranno trasferirvi”. È quanto affermano in una nota congiunta i deputati di ‘Fratelli d’Italia – Centrodestra nazionale’, Fabio Rampelli e Marco Marsilio.
  
Alcune parole di elogio, in particolare – proseguono Rampelli e Marsilio- vanno spese per l’ormai ex capogruppo del Pdl, Chiara Colosimo, che in questi mesi ha recitato un ruolo tutt’altro che facile, tentando di raccogliere i cocci procurati dallo scandalo Fiorito e dall’immobilismo dei vertici di quel partito. Le ultime settimane hanno visto la più giovane consigliera regionale d’Italia dare una forte lezione di moralità, trasparenza e passione politica ai colleghi più anziani: il fatto che oggi decida di lasciare una poltrona tanto ambita, come quella di capogruppo del Popolo della Libertà, per sposare un progetto politico più affine e coerente con i suoi valori, per noi è un onore e la conferma che si sta procedendo sulla strada giusta”.
