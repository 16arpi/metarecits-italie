Promo nozze gay Ikea e Comune di Bari, Gemmato: Presto interrogazione parlamentare su iniziativa discriminatoria nei confronti di coppie eterosessuali in difficoltà

Fratelli d’Italia ha annunciato questa mattina, davanti all’Ikea -con il supporto delle associazioni Popolo della Famiglia e Generazione Famiglia- un’interrogazione parlamentare per verificare i contorni dell’iniziativa discriminatoria di Ikea in collaborazione con il Comune di Bari: 500€ da investire nell’arredamento, banchetto nuziale e viaggio in Scandinavia per le coppie omosessuali che si uniscono civilmente entro fine agosto. “Una mera opportunità di marketing finalizzata a penalizzare i pugliesi e che non supporta i nuclei familiari eterosessuali e quindi la genitorialità -dichiara il consigliere comunale e vicepresidente commissione Pari Opportunità Filippo Melchiorre-; informerò di questo i colleghi della commissione nelle prossime ore”. “Famiglia è un nostro asset principale e per questo il Comune deve tutelarlo e scongiurare episodi discriminatori come questo”, dichiara il consigliere comunale di Fratelli d’Italia Michele Caradonna. “A discapito di tante coppie eterosessuali precarie, che potenzialmente investono per lo più nella catena svedese, siamo dinanzi ad una iniziativa discriminatoria e non inclusiva, pertanto produrrò un’interrogazione parlamentare per verificare i contorni della vicenda”, dichiara l’on. Marcello Gemmato.
