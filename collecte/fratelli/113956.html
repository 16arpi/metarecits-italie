Turismo, FdI: Reintrodurre Ministero ad hoc

Presentate le proposte di Fratelli d’Italia per rilanciare il settore
“Il nostro patrimonio culturale rappresenta da sempre un’enorme potenzialità economica, turistica e occupazionale ma l’intero indotto negli ultimi anni è stato oggetto di scarsa valorizzazione ed ecco perché Fratelli d’Italia ribadisce ancora una volta la necessità di istituire un Ministero per il Turismo”. Così il capogruppo di Fratelli d’Italia Francesco Lollobrigida intervenendo in conferenza stampa per presentare la proposta di legge di FDI per rilanciare il turismo in Italia. “Su questa nostra proposta – ha aggiunto Lollobrigida – auspichiamo la massima condivisione in Parlamento e chiederemo presto la calendarizzazione per inchiodare tutte le forze politiche dinnanzi alle proprie responsabilità: non si può continuare a gridare slogan nelle piazze senza poi tradurre le parole in concreti atti d’Aula”. “Vogliamo aiutare tutti i settori produttivi del nostro Paese – ha spiegato Riccardo Zucconi, primo firmatario della proposta – e vogliamo farlo a partire dal turismo che tra diretti e indiretti occupa oltre due milioni e mezzo di persone con un fatturato di 171 miliardi di euro, il 12% del Pil. Il turismo, che è la risorsa infinita dell’Italia, può rappresentare una crescita occupazionale importante”. “Il turismo – ha aggiunto Daniela Santanchè – deve diventare la prima industria del paese. Troppo spesso il turismo di lusso è stato ingiustamente criminalizzato. Se poi, non ci sono le infrastrutture adeguate, non si arriverà mai ai livelli top del turismo mondiale E’ assurdo che da Roma in giù non ci sia un porto che possa ospitare una nave da diporto di oltre 50 metri”. “In questo settore – ha detto Walter Rizzetto – già colpito duramente dal decreto dignità e dall’eliminazione dei voucher, assistiamo a sprechi, burocrazia, lavoro nero e tasse: una serie di orpelli che vanno a mettere i bastoni tra le ruote alle persone che lavorano e creano lavoro, costringendo molte aziende a scappare dall’Italia”. “Al di là delle parole che in campagna elettorale si sentono – ha concluso Marco Silvestroni – con questa importante proposta di legge Fratelli d’Italia è presente con i fatti a sostegno dell’intero settore turistico”.
