Fratelli d&#8217;Italia, Piazza Vittorio ospita la quarta edizione di Piazza Italia

Domani alle 19.30 il ministro Schillaci, la parlamentare Pd Debora Serracchiani e governatori Rocca, Marsilio e Acquaroli.

Luci puntate sulle serate a piazza Vittorio con dibattiti, confronti, musica, teatro e cibo da strada, tutto all’insegna dell’impegno e della leggerezza. Anche quest’anno si svolgerà nel rione simbolo dell’Unità d’Italia l’ormai tradizionale palinsesto politico giunto alla sua quarta edizione, ‘Piazza Italia’, organizzato dal Coordinamento romano di Fratelli d’Italia da lunedì 10 a venerdì 14.
L’apertura sarà alle 18 con Marika Rotondi e Rachele Mussolini che introducono i presentatori della festa, dirigenti e amministratori di Fdi.  Interverranno, tra gli altri Giovanni Donzelli, responsabile nazionale dell’organizzazione e commissario, il coordinatore regionale Paolo Trancassini, il presidente del VI Municipio delle Torri Nicola Franco, il capogruppo di Fdi al Comune di Roma Giovanni Quarzo, Massimo Ferrarini, capogruppo di Fdi Città Metropolitana di Roma, Antonello Aurigemma presidente del Consiglio regionale del Lazio, Daniele Sabatini capogruppo Fdi consiglio regionale del Lazio, Francesco Todde presidente Gioventù nazionale Roma. 
 
Ci sarà quindi l’omaggio ad Arnaldo Forlani, storico esponente della Democrazia Cristiana, già presidente del Consiglio e più volte ministro.

Alle 19.30 si terrà il confronto  ‘Salute in Piazza’, con il ministro Orazio Schillaci, la parlamentare del Pd Debora Serracchiani, i governatori Francesco Rocca, Michele Emiliano, Marco Marsilio, Francesco Acquaroli, moderati dalla giornalista Rai Benedetta Rinaldi. Saranno presenti i presidenti degli Ordini dei medici, degli infermieri e dei farmacisti.
Alle 20.30 si svolgerà la tradizionale cerimonia ‘Premio  notte di Mezza Estate’ riservato a imprenditori, commercianti, intellettuali, personalità dello sport e del volontariato che si sono particolarmente distinti per la loro opera.
È prevista la consegna del premio per il progetto Città della conoscenza al Rettore prof. Nathan Levialdi Ghiron e alla prorettrice Tor Vergata Prof. Antonella Canini dell’Università di Tor Vergata.
Si potrà quindi accedere dalle 21.30 all’arena Cinevillage con la proiezione di ‘Grazie ragazzi’ per la regia di Riccardo Milani, quindi la musica in piazza a cura della ‘Vittorio Summer Village’.



