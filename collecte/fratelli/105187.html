Comuni, Meloni: Buon lavoro al neo vicepresidente Anci Baldelli, rimettere al centro comuni vessati e umiliati dagli ultimi governi


«In bocca al lupo e buon lavoro a Francesco Baldelli, sindaco di Pergola, per la sua nomina a Vice Presidente dell’Anci. Francesco è una persona competente e capace e sono certa che saprà rivestire al meglio questo ruolo impegnativo rappresentando la sua bellissima città e portando nell’Anci la voce di un esercito in costante crescita, quello degli amministratori locali di Fratelli d’Italia, che ad ogni tornata elettorale accresce numeri e peso della propria rappresentanza. Il suo e il nostro impegno sarà quello di rimettere al centro i Comuni, vessati e umiliati dagli ultimi governi, ridotti al rango di esattori di tasse odiose in buona parte girate al governo centrale e a quello di “affittacamere” per presunti profughi. L’alternativa a questo modello passa anche dai ballottaggi di domenica 25 giugno. Chi vuole Comuni con più tasse, più insicurezza, più degrado, più clandestini e più moschee può tranquillamente votare il Pd. Chi invece vuole buon governo, sicurezza, tutela della famiglia e sviluppo economico voti per noi e per i nostri candidati».
Lo scrive su Facebook il presidente di Fratelli d’Italia, Giorgia Meloni.
