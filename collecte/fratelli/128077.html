Giornata mondiale Cancro, Fiocchi: la prevenzione come fattore di successo, riprendere screening e visite oncologiche

“In occasione della Giornata Mondiale contro il Cancro voglio confermare il mio impegno e la mia azione nella Commissione speciale per la strategia della lotta contro il cancro (Beca) del Parlamento europeo che ho intenzione di potenziare con iniziative, al fine di garantire fondi per la ricerca e la cura di un malattia, come quella oncologica, che colpisce uomini e donne in Italia e in tutta Europa, essendo la seconda causa di morte dopo le malattie cardiovascolari”. Così in una nota l’europarlamentare FdI- Ecr, Pietro Fiocchi. “Purtroppo il Covid-19 e la conseguente pandemia hanno rallentato gli screening e allungato i tempi per le visite e gli interventi oncologici. Si deve pertanto fare uno sforzo nel settore sanitario per sopperire a tali carenze e alle conseguenze dovute all’impossibilità di fare diagnosi precoci. Inoltre, nella mia circoscrizione che comprende la Lombardia, il Piemonte, la Liguria e la Valle d’Aosta – prosegue Fiocchi – si riscontra un alto livello di gas radon nel terreno che comporta l’aumento del 50% del rischio di possibilità di contrarre il carcinoma polmonare. Ho segnalato questo fenomeno al Commissario Ue alla Salute, Stella Kyriakides durante un recente incontro. Mi sono inoltre impegnato sull’individuazione delle cause che portano al diffondersi delle varie neoplasie esistenti e che devono vedere la ricerca e la prevenzione come strumenti principali per vincere questa battaglia”.
