Bollette, Filini: da Meloni proficua gestione delle risorse pubbliche

“Con l’ultimo decreto approvato ieri dal Consiglio dei Ministri il Governo Meloni conferma di saper gestire in modo sano e profittevole le risorse pubbliche, e questo è uno dei principali elementi di discontinuità con i governi del passato, dove spesso le risorse pubbliche venivano sperperate nei modi più assurdi. I dati di Bankitalia, del Ministero del Lavoro e di Anpal lo hanno certificato la scorsa settimana: grazie alle risorse stanziate nella legge di bilancio per il caro energia le imprese hanno potuto investire e nei primi 2 mesi del 2023 c’è stato un boom occupazionale con +100.000 nuovi contratti di lavoro stabile, mentre crollano vertiginosamente le domande di accesso al reddito di cittadinanza. Con il nuovo intervento a sostegno di famiglie e imprese il governo continua ad investire nella produttività, nella crescita e nel lavoro: un cambio di paradigma che può permettere all’Italia di tornare a crescere uscendo fuori dalle secche dell’assistenzialismo e della spesa improduttiva a cui i governi del passato ci avevano ancorato”. 
Lo dichiara il deputato di Fratelli d’Italia Francesco Filini. 
