Paradisi fiscali, Rizzetto: Fare luce su giri di denaro società vicine a Renzi

Interrogazione alla Camera dopo la denuncia di Donzelli sulla realizzazione degli outlet: “Chi c’è dietro le off-shore di Panama e Cipro?”
Operazioni sulle quali c’è una “evidente ambiguità” per cui è necessario “verificare se sussistano conflitti d’interessi o sistemi mirati ad eludere il fisco”, “quali siano gli orientamenti del ministro” e “verificare i trasferimenti finanziari collegati ai cosiddetti paradisi fiscali, accertando, tra l’altro, i nominativi di coloro che sono collegati alle società in questione”. E’ quanto chiede il deputato di “Fratelli d’Italia – Terra Nostra” Walter Rizzetto, in una interrogazione presentata oggi alla Camera in seguito alla denuncia del coordinatore dell’esecutivo nazionale e capogruppo in Toscana di Fratelli d’Italia Giovanni Donzelli, pubblicata dalla stampa, su movimenti anomali e l’utilizzo dei paradisi fiscali in alcune società legate ai soci del papà e ai finanziatori del premier Matteo Renzi.

“Si tratta di passaggi di denaro anomali per 12,5 milioni di euro di cui 8,1 milioni provenienti dai paradisi fiscali e finiti nelle casse di tre società, la Mall Re, la Egnazia Shopping Mall e la Dil Invest, impegnate nella realizzazione di outlet a Reggello (Firenze), Fasano (Brindisi) e Sanremo (Imperia), operazioni nelle quali ha avuto un ruolo anche il padre del premier, Tiziano Renzi – spiega Rizzetto – il governo ha il dovere di spiegare le anomalie in cui sono coinvolti personaggi vicini al Presidente del Consiglio. Vogliamo sapere chi c’è dietro a queste società con sede nei paradisi fiscali, a cosa siano mirati i passaggi di quote e se siano state condotte per evadere il fisco – conclude Rizzetto – il governo lo deve ai cittadini onesti che lavorano e pagano le tasse più alte d’Europa”.
