L. elettorale, Cirielli: Modello tedesco è vergogna, Berlusconi vende centrodestra a Renzi

“Se l’accordo sulla legge elettorale sul modello tedesco andrà avanti sarebbe un’autentica vergogna. Si toglie ai cittadini ogni possibilità di scegliere i parlamentari, non ci sono le preferenze né un tipo di collegi dove il radicamento del candidato possa farlo prevalere rispetto ad altri. I partiti decideranno, quindi, l’elezione di tutti i parlamentari”. È quanto dichiara Edmondo Cirielli, deputato di Fratelli d’Italia-Alleanza Nazionale.
“Ma ancora più vergognoso – aggiunge – è che il Movimento 5 Stelle, pur di avere qualche seggio in più, si accordi con Renzi e Berlusconi impedendo ai cittadini per l’ennesima volta di scegliere i loro rappresentanti. Con questa legge si ostacola concretamente la formazione di qualunque governo, neanche quello che sperano Renzi e Berlusconi perché non avranno i numeri per farlo. Si rendono impossibili le coalizioni e si uccide definitivamente il centrodestra, obiettivo di Renzi, ma sbalordisce che lo persegua Berlusconi. Quest’ultimo tradisce il centrodestra, vendendolo per la speranza di qualche seggio in più e la promessa di un nuovo governo delle larghe intese”.
