Ponte Morandi, FdI: Da Aspi vergognoso artifizio dialettico, supercazzola che offende i morti di Genova

“Sono sorpreso e deluso dall’Amministratore delegato di ‘Autostrade per l’Italia’ Giovanni Castellucci che, davanti alle commissioni Ambiente e Trasporti della Camera, sostiene che il tasso di mortalità sulla rete Aspi è sceso rispetto a prima della privatizzazione. Il suo è un artifizio dialettico vergognoso e che non è attinente all’argomento in discussione oggi. Invece di venire qui e assumersi le responsabilità di un evento così drammatico avvenuto anche per colpa della pessima manutenzione del Ponte Morandi, l’Ad fa una supercazzola inutile e offende i morti di Genova. ‘Autostrade per l’Italia’ si assuma le sue responsabilità e il governo cerchi e trovi al più presto la strategia più veloce e più sicura e che dia in tempi certi la migliore soluzione possibile per Genova”.
Lo dichiara Paolo Trancassini, deputato di Fratelli d’Italia in merito all’audizione davanti alle commissioni Ambiente e Trasporti dell’Amministratore delegato di Autostrade per l’Italia Giovanni Castellucci.
