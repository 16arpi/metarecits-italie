Renzi-Ue, Corsaro: Dono a Renzi la maglia del cuore, quella della nazionale

“Il cortese gesto di scambio di maglia tra Renzi e D’Alema, avvenuto ieri, non deve far dimenticare al presidente del Consiglio qual sia la maglia che dovrà difendere in Europa: quella della nazionale italiana”. Così il deputato di Fratelli d’Italia-Alleanza nazionale Massimo Corsaro,  in replica alle dichiarazioni del presidente del Consiglio Matteo Renzi, ha tirato fuori dai banchi una maglia della nazionale di calcio italiana donandola al premier.
  
 
“La strategia di oggi- ha aggiunto- è identica a quella dei predecessori Letta e Monti. Le tre condizioni necessarie per stare in Europa, il rapporto deficit/pil, il pareggio di bilancio e l’obbligo di rientrare del debito in 20 anni, sono condizioni impossibili se il Pil non aumenta  e il Pil non può aumentare a queste condizioni. Nessuna menzione è stata fatta sulla necessità di rinegoziare il fiscal compact. Mentre sul fronte del taglio delle spese, abbiamo un’unica certezza: il taglio sulla sicurezza nazionale”
 “Un consiglio a Renzi – ha concluso Corsaro-  non abbia paura di essere antipatico. Quando si ricevono pacche sulle spalle significa che non hanno paura di te”.  
