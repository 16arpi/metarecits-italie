Strage di Bologna, Meloni: Calendarizzare proposta di legge FdI per commissione bicamerale d&#8217;inchiesta

“La rivelazione dei documenti del SISMI di Beirut relativi all’estate del 1980 confermano la necessità e l’urgenza della desecretazione dei documenti relativi alla strage di Bologna e al “Lodo Moro”, l’accordo tra i servizi italiani e quelli palestinesi per uno scudo dagli attentati a tutela del nostro territorio, che sono stati analizzati nei lavori delle varie commissioni d’inchiesta. Alla ripresa dei lavori parlamentari, chiederemo l’immediata calendarizzazione della proposta di legge per istituire una commissione bicamerale di inchiesta su dinamiche e connessioni del terrorismo interno e internazionale con la strage di Bologna del 2 agosto 1980 e le relative attività dei servizi segreti italiani ed esteri. Proposta promossa dai deputati di Fdi Federico Mollicone e Paola Frassinetti, promotori anche dell’intergruppo “2 agosto. La verità, oltre il segreto sulla strage di Bologna”, ha già incassato l’adesione di parlamentari di Lega, Fi ed M5s. Grazie alla commissione e all’intergruppo contribuiremo alla ricomposizione della storia d’Italia, nel segno della ricerca della verità, storica e processuale. Lo dobbiamo alle vittime e ai nostri figli”.
Lo dichiara il presidente di Fratelli d’Italia, Giorgia Meloni.
