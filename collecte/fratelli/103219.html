Fallimento farmacie, Marcello Gemmato: Renzi ed il suo Governo sempre più complici delle lobby

“A Roma fallite due farmacie in 48 ore. A livello nazionale la musica non cambia: il 30% in condizione prefallimentare, molti gli esercizi farmaceutici in concordato preventivo.
Si sta attuando il piano, non tanto occulto, di smantellamento del sistema Farmacia Italiana che per secoli ha garantito livelli di servizio e professionalità unici e con un percepito da parte dei pazienti di eccellenza.
Il modello che si vuole affermare è quello delle grandi catene a marchio unico, delle multinazionali del 3×2, delle false offerte, che di fatto faranno saltare quella che è la peculiarità del sistema LA PIANTA ORGANICA che assicura eguali livelli di assistenza sanitaria e servizio su tutto il territorio nazionale.

Se hai la fortuna di nascere in un paese sperduto di montagna o nel centro di una metropoli cittadina, avrai a tua disposizione una farmacia ed un farmacista serio e preparato, un medesimo livello di servizio, così come previsto dalla nostra Costituzione.
Anche di notte un professionista che con serietà ed abnegazione assicurerà, gratuitamente per il sistema sanitario nazionale, il turno notturno nonostante sia economicamente svantaggioso (in alcuni casi disastroso).
Questo sistema è sotto un violento attacco senza che la classe politica se ne faccia carico, in alcuni casi indifferente, in altri complice.
Allargando la visuale, Renzi ed il suo governo, sempre più complici delle lobbies di potere e finanziarie, stanno smantellando il sistema delle professioni che ha sostenuto e garantito la nostra Nazione accompagnandola, per decenni, nella crescita economica rendendola una delle più grandi potenze del pianeta.
Notai, avvocati, commercialisti, architetti, ingegneri, medici, farmacisti nel disegno scuro
del manovratore ridotti a dipendenti di grandi gruppi,  magari di proprietà di fondi di investimento, stipendiati, magari con contratti a partita IVA, non più liberi professionisti ma asserviti e senza libertà di pensiero.
Purtroppo in questo scenario, come detto, la politica è sorda, gli ordini e sindacati dei professionisti non sono da meno.
Buona fortuna a tutti”
Così commenta Marcello Gemmato, presidente nazionale del Dipartimento Rapporti con le Professioni FdI-AN, la notizia del fallimento delle due farmacie a Roma

