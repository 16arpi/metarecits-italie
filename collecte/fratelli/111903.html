Fisco, FdI: Da Governo nessuna apertura su fatturazione elettronica e pace fiscale

Bene patto FDI-Popolo delle Partite Iva
“Il patto stretto oggi tra Fratelli d’Italia e il Popolo delle Partite Iva è un tassello importante e che rappresenta il completamento di una nostra battaglia incominciata quando il governo grilloleghista ha iniziato a tradire le aspettative degli italiani”.
Lo dichiara il capogruppo di Fratelli d’Italia in commissione Finanze Marco Osnato.
“Il nostro dna – prosegue Osnato – è sovrapponibile alle istanze del Popolo delle Partite Iva e sono sicuro che questo sarò ancora più evidente mercoledì 12 dicembre quando davanti a Palazzo Montecitorio ci sarà una grande manifestazione organizzata da Fratelli d’Italia a cui prenderanno parte associazioni di imprenditori, professionisti e sindacati. Tutti insieme dimostreremo come il nervo produttivo di questo paese è contrario alla politica economica e fiscale di questo governo.
“Sul decreto fiscale – conclude il deputato di FDI – per giorni abbiamo cercato di convincere il governo e la maggioranza ad accogliere i nostri emendamenti che suggerivano una maggiore apertura sulla pace fiscale, così come da programma del centrodestra, e un rinvio della sciagurata applicazione della fatturazione elettronica. Ma ad oggi, il tanto atteso decreto fiscale risulta essere un provvedimento sostanzialmente inutile soprattutto se rapportato alle attese iniziali”.
