Svuotacarceri, Meloni: Ennesimo fallimento governo, imposto a colpi di fiducia

«Lo svuota carceri è l’ennesimo fallimento di questo Governo. Fratelli d’Italia non darà mai la sua fiducia su un provvedimento che sancisce la resa dello Stato, il quale sceglie di far pagare ai cittadini la sua totale incapacità nell’affrontare e risolvere i problemi, mettendo oltretutto a rischio la loro sicurezza e incolumità. Da mesi e mesi ripetiamo che la grave questione del sovraffollamento carcerario va affrontata attraverso interventi strutturali, perché i provvedimenti d’urgenza non risolvono nulla.
  
L’Esecutivo, tuttavia, continua a produrre questi indulti mascherati e a colpi di fiducia li approva, impedendo la discussione e mortificando il Parlamento. Se è questo il Governo della responsabilità, capace di dare risposte coraggiose all’Italia, se tutto va bene, siamo rovinati».
Lo dichiara il presidente dei Deputati di Fratelli d’Italia, Giorgia Meloni.
Roma, 4 febbraio 2014
