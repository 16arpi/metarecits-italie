Rifiuti, Scurria: Commissione Ue scongiuri subito ipotesi Falcognana e Cupinoro

“Si è tenuta a Bruxelles presso la Commissione petizioni del Parlamento europeo l’audizione sui casi delle discariche di Falcognana e Cupinoro, siti indicati dal prefetto Sottile come possibili opzioni per sostituire provvisoriamente la discarica di Malagrotta. Se da una parte l’incontro di oggi ha dato la possibilità ai tanti comitati cittadini e associazioni di esporre alla Commissione le criticità e i problemi che sorgono davanti ad una ipotesi così drammatica, dall’altra non sono giunte dal Commissario risposte esaurienti sugli ultimi sviluppi e sulle violazioni delle normative europee che presenterebbe una scelta come quella di portare i rifiuti della Capitale a Falcognana o a Cupinoro.
  
 
A fronte di questa audizione auspico che le Commissione europee competenti possano fornire al più presto un quadro dettagliato della situazione e scongiurare così l’ipotesi Falcognana e Cupinoro dai possibili siti per la nuova discarica provvisoria di Roma”.
È quanto dichiara in una nota il parlamentare europeo di Fratelli d’Italia, Marco Scurria.
Roma, 26 novembre 2013
