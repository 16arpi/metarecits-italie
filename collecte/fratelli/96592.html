Marino penultimo posto, Rampelli: Serve una sveglia, noi non siamo quelli del tanto peggio tanto meglio

Il renzismo ha pesanti responsabilità in questa delegittimazione “Marino al penultimo posto di gradimento nella graduatoria dei sindaci d’Italia più apprezzati è una sconfitta e un dispiacere. Una sconfitta per la città e per i romani costretti a subire le ineffecienze di una ‘macchina’ eternamente in panne, di una politica incapace di governare la Capitale. Dispiace che il Partito Democratico abbia abbandonato il suo sindaco, ma dispiace di più che non l’abbia fatto fino in fondo, dando a Roma un’altra chance.
  
Il ciclone Renzi si è abbattuto sulla sinistra, destabilizzandola e offuscando la sua antica presunzione a esserne guida. Siamo all’opposizione, ma non siamo mai stati iscritti al partito del ‘tanto peggio tanto meglio’. In questa fase di crisi economica la Capitale può aiutare l’Italia ad agganciare la ripresa ma non può accadere con la costante delegittimazione del PD, il renzismo destabilizzatore e la totale sfiducia dei romani”. È quanto dichiara il deputato di Fratelli d’Italia Fabio Rampelli.
Roma, 4 marzo 2014
