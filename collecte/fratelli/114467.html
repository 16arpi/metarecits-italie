Comunali, Meloni: Elezione Truzzu straordinaria, risultato FdI a doppia cifra è crescita esponenziale

«Dopo il risultato estremamente lusinghiero che abbiamo ottenuto alle europee, raggiungere il 12% a Cagliari, ovvero una percentuale a doppia cifra in un capoluogo di Regione così importante, rende il senso della crescita esponenziale di Fratelli d’Italia. Straordinaria e tutt’altro che scontata è l’affermazione di Paolo Truzzu, della quale andiamo molto fieri, perché nei grandi Comuni accade raramente che si vinca al primo turno. Questa vittoria conferma la nostra capacità di proporre alla coalizione di centrodestra dei candidati estremamente spendibili. La sinistra intende fare ricorso? È assolutamente nelle sue possibilità: vedremo il conteggio dei voti che cosa dirà. Mi corre solo l’obbligo di ricordare che il sindaco uscente della sinistra, Massimo Zedda, fu eletto con un margine inferiore a quello che oggi ha Truzzu. In ogni caso festeggiamo il risultato di Fratelli d’Italia sul quale sicuramente non si può fare ricorso».
Lo ha detto nel corso della trasmissione “Radio 1 in Viva Voce” il presidente di Fratelli d’Italia, Giorgia Meloni.
