Elezioni, Meloni al giornale d&#8217;Italia: FdI non tradirà mai il voto dei cittadini. Il 18 febbraio a Roma firmeremo il patto anti-inciucio

«“Noi non tradiamo” è il titolo della manifestazione che si svolgerà domenica 18 febbraio al Cinema Adriano a Roma. Tutti i candidati di Fratelli d’Italia alla Camera e al Senato prenderanno in maniera solenne l’impegno davanti agli italiani di rispettare il vincolo di mandato ricevuto dagli elettori e di non fare accordi con le due facce della sinistra: Pd e M5S. I nostri candidati firmeranno con gli italiani un patto con il quale si impegneranno a dire che non cambieranno mai casacca, non sosterranno governi di inciucio, porteranno avanti i punti del programma per i quali sono stati eletti e faranno di tutto per non consentire che si ripeta una legislatura come quella che abbiamo visto. Sarà un evento per lanciare un messaggio di chiarezza. I candidati di Fratelli d’Italia ci saranno tutti. Se quelli di Forza Italia e della Lega Nord non verranno, allora gli italiani faranno le loro scelte e decideranno di conseguenza».
È quanto dice nella sua intervista al Quotidiano “il Giornale d’Italia” il presidente di Fratelli d’Italia e candidato premier Giorgia Meloni.

Sulla composizione delle liste e sulla campagna elettorale chiarisce: «Meritocrazia, consenso, radicamento sul territorio, competenza: sono stati questi i criteri che abbiamo usato per individuare i candidati di Fratelli d’Italia. Noi non abbiamo partecipato al gioco delle figurine Panini al quale hanno preso parte tutti gli altri partiti, nessuno escluso. Sono molto ottimista e in giro per l’Italia riscontro tanto entusiasmo e speranza. E soprattutto la voglia degli italiani di tornare a scegliere il proprio futuro, dopo anni di governo imposti dai poteri forti e non scelti dai cittadini. Il nostro elettorato è determinato a mandare a casa la sinistra e vuole darci una mano per portare a Palazzo Chigi un governo di patrioti che difenda l’Italia. Il 4 marzo o vinciamo noi o sarà il caos. Purtroppo questo è il rischio di una legge elettorale pessima che FdI ha sempre combattuto. Un voto a Fratelli d’Italia è un voto per la vittoria del centrodestra ma anche contro ogni ipotesi di inciucio».
Riguardo la coalizione e gli alleati precisa: «Berlusconi e Salvini stanno facendo a gara a chi si ruba più voti a vicenda. Io preferisco cercare di convincere gli indecisi, parlare del nostro programma e spiegare le nostre proposte, supportandole da dati e fatti. Il tempo mi ha dato spesso ragione e più di qualche volta gli alleati hanno saccheggiato il programma di FdI. La destra italiana è una cosa seria che sopravvive alle singole campagne elettorali. Fratelli d’Italia resta l’unica scelta possibile per chi crede nella sovranità nazionale e ama la Patria, da Sud a Nord».
Sul piano di incentivi alla natalità presente nel programma di FdI aggiunge: «Noi non ci arrendiamo all’idea che il popolo italiano possa scomparire e non crediamo affatto che la soluzione sia quella proposta dalla sinistra: l’immigrazione e la sostituzione etnica. Per questo vogliamo mettere in campo il più grande piano di difesa della famiglia naturale e di sostegno alla natalità che l’Italia abbia mai visto nella sua storia. Le proposte sono tante ma voglio citarne una su tutte: asili nido gratis per tutti e aperti fino all’orario di chiusura di negozi e uffici e con un sistema di apertura a rotazione nel periodo estivo per le madri lavoratrici. Si può fare e abbiamo già trovato le coperture per farlo: la priorità è dare la possibilità agli italiani di coniugare la famiglia con il lavoro».
Sulle priorità di Fratelli d’Italia dichiara: «La priorità di Fratelli d’Italia è difendere la Nazione e il popolo italiano. Questa è storicamente la caratteristica della destra ed è il discrimine per qualunque alleanza. Non c’è sovranità nazionale senza Patria: un concetto che in questo tempo ha una valenza strategica che tutti dovremmo comprendere per garantire la sopravvivenza stessa della nostra civiltà. Fratelli d’Italia ha raccolto una bandiera che era stata gettata a terra e calpestata e l’ha riportata a sventolare in Parlamento e in tantissime città italiane. Nel nostro congresso nazionale di Trieste abbiamo lanciato un appello ai patrioti: molti hanno risposto e stanno rispondendo, tornando a casa. Oggi Fratelli d’Italia è il movimento dei patrioti: una scelta chiara e coerente che guarda al futuro con una fiamma tricolore che ne illumina il percorso», spiega Meloni.
