Vasto. FdI: ottimo riscontro per ‘Volontari per la sicurezza’

“Sapevamo che i cittadini avrebbero accolto favorevolmente la simulazione dei ‘Volontari per la Sicurezza’, ma non ci aspettavamo così tanto entusiasmo da parte dei residenti e dei commercianti del centro storico, di Vasto Marina, e della gente in generale. Chi pensava che i ‘Volontari per la Sicurezza’ fossero squadracce armate, sabato e domenica scorsi, si è dovuto ricredere. Tanti i cittadini, soprattutto quelli dei vicoli del centro storico, che hanno espresso vicinanza alla nostra iniziativa ed alle nostre richieste. Quella di sabato e domenica è stata una simulazione anche per far capire al Sindaco, all’Amministrazione comunale ed al centrosinistra tutto, che l’aiuto dei volontari in tema di sicurezza non crea assolutamente alcun problema, ed anzi è voluto dai cittadini stessi.  Come per le emergenze, ad esempio, l’ausilio dei volontari è fondamentale, così anche in tema di sicurezza le persone di buona volontà possono dare il loro supporto. Avere degli uomini e delle donne di riferimento, sapere che c’è sempre un occhio in più, tranquillizza i cittadini e mette in guardia i malviventi. Oltre 650, in poche ore, sono state le firme raccolte per chiedere all’Amministrazione comunale l’attuazione del protocollo ‘Mille occhi sulla città’, la realizzazione del sistema di videosorveglianza e l’istituzione dei ‘Volontari per la Sicurezza’, e per chiedere al futuro Governo nazionale il rafforzamento di mezzi ed organico delle Forze dell’Ordine nella nostra città e nel nostro territorio. La sicurezza è un diritto di tutti e occorre tutelarlo. Soprattutto a Vasto, città nella quale da anni si registra un incremento della piccola, e non solo, criminalità. La raccolta firme, chiaramente, non è terminata, ma proseguirà anche on-line sul sito www.firmiamo.it al link: http://firmiamo.it/piusicurezzapervasto”.
Lo comunica in una nota Fratelli d’Italia Vasto.
Vasto, 11 aprile 2013 
