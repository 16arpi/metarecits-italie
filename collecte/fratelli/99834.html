L&#8217;on. Taglialatela in visita all&#8217;ex area Pozzi di Calvi Risorta&#8230;

INCONTRO CON GLI UOMINI DEL CORPO FORESTALE DELLO STATO CHE HANNO SCOPERTO LA MAXIDISCARICA. L’on. Marcello Taglialatela, Deputato di Fratelli d’Italia – Alleanza Nazionale e membro della Commissione Ambiente, si è recato oggi pomeriggio,  insieme al membro dell’Esecutivo Nazionale di Fdi-An Gimmi Cangiano, presso la maxidiscarica sita nel Comune di Calvi Risorta (CE), nell’area dell’ex fabbrica Pozzi. La discarica abusiva è venuta allo scoperto dopo un anno di indagini avviate dagli uomini del Corpo Forestale dello Stato che da 10 giorni, con l’autorizzazione della Procura di Santa Maria Capua Vetere, hanno avviato gli scavi che hanno portate alla luce l’interramento dei rifiuti più disparati, tra cui amianto, vernici e solventi.
Secondo gli uomini del Corpo Forestale quella di Calvi Risorta è “tra le più grandi discariche abusive d’Europa con 2 milioni di metri cubi di rifiuti interrati”.
“Vi è la necessità di accertare di chi siano le responsabilità e chi negli scorsi anni non ha fatto il proprio dovere, non controllando l’area e non intercettando gli sversamenti illegali effettuati. Dai primi rilievi realizzati dal Corpo Forestale dello Stato, poi, questa di Calvi Risorta non sembrerebbe una discarica di soli scarti industriali ma un luogo di scarico abusivo di rifiuti ben organizzato, non improvvisato”, ha dichiarato l’on. Taglialatela.
“Parallelamente vi è la necessità di pianificare su questo territorio le attività idonee e necessarie a valorizzare e rilanciare l’intera area”, ha concluso il Deputato napoletano.
