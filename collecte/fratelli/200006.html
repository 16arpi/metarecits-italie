Covid: inaccettabile tentativo Oms di limitare lavori commissione

“Riteniamo la lettera inviata ieri dall’ufficio legale dell’Oms al presidente della commissione Covid irricevibile, un tentativo maldestro di comprimere la funzione istituzionale della commissione, nonché una ulteriore evidenza dell’assoluta incapacità dell’Oms di preservare l’indipendenza degli Stati di cui nella stessa missiva fa riferimento. Utile ricordare che questa Organizzazione, al contrario, si è sempre dimostrata funzionale a rispondere a esigenze di natura politica: nel caso del Covid alle indicazioni provenienti dalla Cina. Crediamo sia necessario informare di tale circostanza i due presidenti di Camera e Senato, perché la misura è davvero colma, siamo stanchi dei tentativi di ostacolare la commissione bicamerale sulla gestione della pandemia di Covid. Siamo infatti sottoposti quotidianamente a pressioni per limitare e condizionare i lavori della commissione, è inammissibile che si scomodino a questo proposito persino organismi internazionali come l’Oms. Questa lettera dimostra che bene ha fatto il governo Meloni a respingere nei giorni scorsi gli emendamenti al Regolamento sanitario internazionale, i quali rappresentavano delle limitazioni alla sovranità nazionale che l’Oms ha tentato surrettiziamente di propinarci”.
Lo dichiarano in una nota congiunta Galeazzo Bignami e Lucio Malan, presidenti rispettivamente dei deputati e dei senatori di Fratelli d’Italia.
