Roma, Ferro: Invio militari per buche smentisce Beppe Grillo

“L’emendamento alla manovra che prevede di inviare a Roma il Genio Militare per risolvere il problema del manto stradale oltre ad essere una decisione senza senso e che umilia i nostri uomini e le nostre donne in divisa, smentisce di fatto quanto sostenuto dallo stesso Beppe Grillo che in un video divenuto virale anche per la sua comicità e la sua assurdità, solo 5 mesi fa raccontava come nella Capitale non ci fosse un vero problema buche”.
Lo dichiara Wanda Ferro, deputato di Fratelli d’Italia e componente della commissione Difesa.
“Oggi – conclude il deputato di FDI –  per risolvere questo problema che per il leader grillino solo poco tempo fa non esisteva o che evidentemente è sopraggiunto ora con la Raggi sindaco, si vuole addirittura scomodare l’Esercito italiano che, lo ricordiamo, ha sì tra i suoi compiti primari la difesa del suolo italiano ma non quella del suo rifacimento. Chi ha pensato a questa follia ci ripensi immediatamente e non umili ulteriormente i nostri militari già messi a dura prova dal turn over, da stipendi bassi e da sacrifici che solo chi indossa la divisa può sopportare”.
