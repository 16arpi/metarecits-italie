Ceta, Meloni: Preoccupante allarme lanciato da Coldiretti su importazioni carni bovine. FdI vigilerà su condizioni accordi libero scambio, anche su Mercosur

“Fratelli d’Italia considera preoccupante l’allarme lanciato dalla Coldiretti sui rischi di importazione, in Europa, di carni di vitelli nutriti con sangue, peli e grassi animali. Facciamo nostre le richieste del presidente Ettore Prandini sui principi che devono essere alla base di ogni accordo di libero scambio: regole uguali per tutti, parità di condizioni, efficacia dei controlli, reciprocità delle norme sugli impatti ambientali, economici e sociali, verifiche igienico sanitarie e la sicurezza alimentare. Presupposti ineludibili che per Fratelli d’Italia devono valere per le intese esistenti e quelle future, come l’accordo ‘Mercosur’ tra Ue e Paesi del Sud America nelle ultime settimane in via di negoziazione. Fratelli d’Italia vigilerà anche su questo in Europa”.
