Milleproroghe, Lollobrigida: Maggioranza in confusione, converga su emendamenti FdI

“Maggioranza di governo sempre più in confusione. Dopo le clamorose giravolte sui vaccini, il caos sul Milleproroghe prosegue in queste ore anche, ma non solo, sui fondi destinati alle periferie. Fratelli d’Italia come sempre ha a cuore gli italiani e, in ottica costruttiva, ha presentato nelle commissioni una piattaforma di emendamenti snella, migliorativa, volta a correggere errori e forzature contenute nel testo. Dalla proroga delle scadenze dei pagamenti dovuti per la rottamazione delle cartelle Equitalia alle deroghe per il numero minimo e massimo di alunni previsto nelle classi di edifici colpiti dal terremoto. Da un’introduzione più graduale delle fatture elettroniche fra privati alla proroga delle concessioni demaniali per commercianti ambulanti e balneari. Ancora: dalla proroga delle graduatorie per le assunzioni nella pubblica amministrazione e per il Corpo forestale dello Stato all’estensione temporale della cedolare secca sugli affitti. Tutte misure di buonsenso, che ridarebbero ossigeno a cittadini, imprese e mondo delle professioni, rispetto alle quali ci aspettiamo la massima convergenza possibile”. 
 
Lo dichiara il capogruppo di Fratelli d’Italia alla Camera, Francesco Lollobrigida.
