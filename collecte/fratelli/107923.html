Balneari, Fidanza: Impegno solenne per il no alle aste

“Fratelli d’Italia ha messo nero su bianco nel proprio Patto per il Turismo firmato qualche giorno fa da Giorgia Meloni l’impegno solenne a dire No alle aste e a risolvere una volta per tutte il tema della Bolkestein per gli stabilimenti balneari.” Così si è espresso Carlo Fidanza, candidato alla Camera per Fratelli d’Italia, intervenendo questa mattina a Balnearia 2018 in corso a Marina di Carrara.
“In passato ci sono state mancanze da entrambe le parti ma negli ultimi sei anni il Pd si é assunto la responsabilità storica di aver tentato di affossare queste 30mila imprese portandole dritte dritte alle aste. Il centrodestra invece si è impegnato compatto in loro difesa. E Fratelli d’Italia – conclude Fidanza – propone una modifica costituzionale per introdurre la clausola di sovranità, che renda prevalenti le norme nazionali su quelle comunitarie ogni qual volta queste ledono gli interessi dell’Italia. Con questa norma ci saremmo evitati la Bolkestein e molti altri pessimi provvedimenti contro le nostre imprese”.
