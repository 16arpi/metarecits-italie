Tesseramento FdI: esuli indicheranno nome italiano Comune nascita

Fratelli d’Italia ha raccolto la richiesta del Comitato 10 Febbraio e ha provveduto ad inserire nel modulo on line di adesione al movimento l’elenco in italiano dei Comuni dell’Istria, del Quarnaro e della Dalmazia perduti dall’Italia con il Trattato di Pace del 1947. Gli esuli istriani e dalmati che vorranno aderire a Fratelli d’Italia potranno indicare, come stabilito dalla legge 54 del 15 febbraio 1989, il nome italiano del Comune in cui sono nati, senza riportare la dicitura ‘estero’ e senza inserire alcun riferimento allo Stato cui attualmente appartiene. 
«Si tratta di un riconoscimento doveroso nei confronti di coloro che Indro Montanelli ha definito “italiani due volte, per nascita e per scelta” e ai quali Fratelli d’Italia intende garantire l’esercizio di un diritto sancito dallo Stato ma troppo spesso negato».  
È quanto dichiara il presidente dei deputati di Fratelli d’Italia, Giorgia Meloni. 
Roma, 15 luglio 2013
