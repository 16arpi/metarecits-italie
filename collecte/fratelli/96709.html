Marò, Meloni: Dopo oltre due anni De Mistura si accorge disastro

Basta sussurri, Italia alzi la voce «Dopo oltre due anni De Mistura si accorge che la sua politica e quella dei governi Monti e Letta sul caso dei due marò è stata un disastro. Nel corso dell’audizione di oggi presso le Commissioni riunite Esteri e Difesa di Camera e Senato, De Mistura ha smentito se stesso e ha raccontato al Parlamento che la strategia seguita finora è stata completamente fallimentare.
  
Ma non solo: in pieno stile renziano, De Mistura si spinge oltre e arriva ad annunciare che in un mese saranno raggiunti grandiosi e mirabolanti risultati senza però mettere sul tavolo qualcosa di concreto. L’Italia non ne può più della politica educata e da salotto voluta dagli ultimi tre governi e rappresentata da De Mistura. È ora di dire basta con i sussurri e le litanie della nostra diplomazia: è il momento di alzare davvero la voce per riportare a casa Massimiliano Latorre e Salvatore Girone. Una qualunque Nazione con un briciolo di dignità e rispetto per se stessa avrebbe già da tempo sbattuto i pugni in ogni tavolo internazionale in cui è seduta, da Ue, Nato e Onu, e avrebbe già ottenuto giustizia». 
È quanto dichiara il presidente di Fratelli d’Italia-Alleanza Nazionale, Giorgia Meloni. 
Roma, 26 marzo 2014
