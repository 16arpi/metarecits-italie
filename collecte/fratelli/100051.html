Agricoltura, Meloni: Pieno sostegno a battaglia Coldiretti. Renzi smetta di fare inchini e difenda eccellenza italiana


«Fratelli d’Italia sostiene la battaglia della Coldiretti in difesa della produzione dei nostri prodotti lattiero caseari. Interrogheremo il governo per sapere cosa intende fare per salvaguardare la produzione nazionale dei formaggi e dell’agricoltura di fronte a un’Unione Europea che sembra voler fare di tutto per abbattere l’eccellenza dei prodotti italiani. Proprio nel momento in cui la vendita cresce circa del 20% l’Europa chiede al governo se esistono delle ragioni per mantenere la legge che vieta l’utilizzo del latte in polvere nella produzione dei nostri formaggi. Poiché il principale produttore di latte in polvere è la Germania e questo non sfugge, vediamo se Renzi farà l’ennesimo inchino alla Schettino alle istituzioni europee o si schiererà dalla parte degli agricoltori italiani. Noi non vogliamo essere una colonia della Germania: noi vogliamo difendere l’eccellenza, l’identità e la qualità dei nostri prodotti e speriamo che una volta tanto sia l’Italia a vincere e non i tedeschi che sono i nostri principali competitori».
È quanto ha detto il presidente di Fratelli d’Italia, Giorgia Meloni, a margine del suo intervento alla manifestazione organizzata questa mattina dalla Coldiretti in piazza Montecitorio.
