Campagna Nazionale a sostegno degli italiani senzatetto e vittime della crisi

CAMPAGNA NAZIONALE “HO FREDDO”.
Napoli, Siena, Pesaro sono soltanto alcune delle città italiane che negli ultimi giorni sono state teatro delle morti di italiani senza fissa dimora, italiani senzatetto dimenticati dallo Stato troppo impegnato a decretare leggi che spesso non tengono conto delle reali condizioni in cui versano le famiglie italiane schiacciate nella morsa della crisi. L’emergenza nuove povertà è sotto gli occhi di tutti ed il disagio sociale che la crisi comporta è una costante, ormai, per i ceti meno abbienti sempre più colpiti. Molti sono i cittadini che perdono la casa e non hanno alternative se non vivere per strada, in camper e roulotte o in macchina in condizioni di fortuna, esseri umani che hanno perso il contatto con la realtà perché meno fortunati. Ho pertanto pensato di promuovere una campagna su tutto il territorio nazionale dal nome “HO FREDDO” che prevede raccolta di plaid, trapunte, coperte, sciarpe cappelli e guanti da destinare ai senzatetto, Vittime del sistema. Gli oggetti dovranno essere consegnati nuovi oppure usati purché in buono stato e sigillati con cellophane per questioni igieniche. Il risultato di quanto raccolto verrà poi consegnato alle Caritas o alle sedi Croce Rossa delle nostre città oppure direttamente agli stessi senzatetto nei luoghi da loro scelti ad accogliere le loro sfortunate esistenze. Sono consapevole del fatto che questa iniziativa possa solo rappresentare un nostro modesto contributo per chi ha bisogno di aiuto ma certamente è meglio del silenzio assordante ed indifferente delle Istituzioni che sembrano non accorgersi di quanto accade alle vite a margine della società, come se queste persone, soltanto perché disperate, avessero perso la dignità di esseri umani. Ringrazio sin d’ora quanti contribuiranno all’iniziativa. Per maggiori informazioni potete scrivere alla mail infovittime@fdivittimeviolenza.it.
