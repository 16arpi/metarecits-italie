Centrodestra, Meloni: Sfiducia a sindaco Latina dimostra che FI in mano&#8230;

…A RAS LOCALI, ​SE ​FI ​NON CONDANNA ACCADUTO ​ALLEANZA A RISCHIO. «Quello che è accaduto al Comune di Latina è l’ulteriore dimostrazione che Forza Italia è nelle mani di ras locali totalmente disinteressati al futuro del centrodestra. Solo due settimane fa si è potuto bloccare il tentativo del coordinatore regionale di FI Fazzone di far cadere il sindaco Di Giorgi, grazie alla fortunosa concomitanza con le elezioni regionali nelle quali con lealtà abbiamo contribuito alla vittoria ​in Liguria di Giovanni Toti. Neppure quattro giorni dopo, ecco che in alleanza con il Pd, Forza Italia sfiducia a Latina, per la seconda volta di seguito, l’Amministrazione di cui fa parte, privando la città del governo democraticamente eletto dai suoi cittadini. Analogo copione era stato recitato poche settimane prima a Terracina, nella stessa provincia e con identici attori protagonisti. Dietro queste crisi amministrative, nessuna ragione politica ma solo squallide lottizzazioni e spartizioni di poltrone. Quindi, delle due l’una: o Silvio Berlusconi sapeva ed ha avallato questa ennesima porcata del suo coordinatore regionale; o Forza Italia è semplicemente un partito che non esiste, dove ogni banda capeggiata da questo o quel guappetto fa quello che gli pare. In entrambi i casi esiste un problema grande come una casa, che pesa come un macigno su qualunque ipotesi di centrodestra realmente alternativo alla sinistra di Renzi: si può fare un’alleanza politica con questa Forza Italia? Sinceramente, se in queste ore non arriveranno chiari segnali di condanna, penso proprio di no».
È quanto dichiara il presidente di Fratelli d’Italia, Giorgia Meloni.
