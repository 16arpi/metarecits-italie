Rispoli (coordinatore cittadino FdI-AN): &#8220;Parco della Marinella; la&#8230;

…”terra dei fuochi” al centro della città!”. “Abbiamo lottato per avere un parco verde e ci ritroviamo con una bomba ecologica che da anni causa solo disagi ai cittadini della zona”. Così Luigi Rispoli, Coordinatore cittadino di Fratelli d’Italia, Maurizio Fusco e Francesca Cosentino, consiglieri della 2^ Municipalità, commentando il grosso incendio che si è sviluppato al parco della Marinella, nella zona dove c’era il campo rom, di fronte all’ospedale Loreto Mare, in via Amerigo Vespucci, a pochi passi dall’ex Collocamento e nelle vicinanze della zona del mercato del pesce. “Grosse le responsabilità del Comune –ha continuato Rispoli- per una vicenda infinita che va avanti da più di dieci anni e che ha ci ha visto essere protagonisti di un numero innumerevole di denunce e di manifestazioni insieme ai cittadini che vivono di fronte a questo scempio.

Denunce che hanno trovato conferma, soprattutto per gli sprechi, in una nota che poco più di un anno fa, il Segretario  Generale dello stesso Comune scriveva sulla vicenda. Poi tutto è stato messo a tacere”. “L’ultima farsa – hanno aggiunto Fusco e Cosentino – riguarda le procedure relative al recente bando per la realizzazione del parco per il quale la Regione ha impegnato un finanziamento di 6,4 mln di fondi del Por Campania Fesr. Sembrerebbe, infatti, che i lavori non possono iniziare perché il Comune non ha realizzato la bonifica dell’area”. “Dobbiamo ricordare che nel corso degli anni numerosi sono stati gli, episodi d’incendio che hanno portato di fatto la Terra dei Fuochi al centro della città. I cittadini – hanno concluso Rispoli, Fusco e Cosentino– non possono continuare a sopportare i disagi di una vicenda che a Palazzo San Giacomo hanno condotto e conducono in maniera del tutto approssimativa per dei lavori che sono iniziati più di dieci anni fa quando un beffardo cartello affisso dal Comune, ancora oggi, annuncia la fine degli stessi per marzo 2006″.
