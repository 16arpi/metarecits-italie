L’Aquila Città della Cultura: grande soddisfazione per prestigioso riconoscimento al nostro territorio

“Siamo molto felici, è un ulteriore segnale di rinascita e di crescita per l’intera Regione Abruzzo.” Lo ha dichiarato il Presidente della Regione Abruzzo, Marco Marsilio, al termine della cerimonia di proclamazione dell’Aquila come Capitale italiana della Cultura 2026, svoltasi questa mattina presso la Sala Spadolini del Ministero della Cultura (MIC) a Roma. “Sapevamo di essere molto competitivi- ha aggiunto Marsilio- L’Aquila aveva presentato un dossier eccellente e ciò è stato riconosciuto dalla giuria che ha espresso all’unanimità il voto favorevole alla nostra candidatura. E’ un risultato di straordinaria importanza, nel quale abbiamo sempre creduto fermamente, che riempie d’orgoglio l’intera Regione e consolida ulteriormente il nostro capoluogo come un fulcro culturale di eccellenza.”
“Essere capitale italiana della cultura non è un risarcimento ma rappresenta un elemento attorno a cui ricostruire il tessuto sociale della nostra comunità”
Così il sindaco de L’Aquila Pierluigi Biondi.
“Grande soddisfazione per la proclamazione di L’Aquila Capitale Italiana della Cultura. Questo prestigioso riconoscimento rappresenta una preziosa opportunità per la nostra città, per il nostro territorio, per la nostra Regione. Grazie all’amico e Ministro della Cultura Gennaro Sangiuliano, per aver dato a L’Aquila questa splendida opportunità. Il Governo è al fianco dell’Aquila e dell’Abruzzo in questo importante traguardo”.
Lo dichiara il senatore di FratelIi d’Italia Guido Liris.
Questo riconoscimento premia anche il grande lavoro svolto dal sindaco Pierluigi Biondi e dal governo regionale guidato da Marco Marsilio per riportare L’Aquila ai suoi massimi livelli. 
Aggiunge il deputato abruzzese di Fratelli d’Italia, Guerino Testa. 
 
