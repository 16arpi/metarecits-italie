Migranti-frontex, Rampelli: Ong alleati degli scafisti?

“Che ruolo hanno le navi di certe ‘Organizzazioni non governative’? Abbiamo il fondato sospetto, denunciato anche dall’Agenzia Frontex che si occupa per conto dell’Ue di sorvegliare i confini del continente, che siano i migliori alleati degli scafisti, dei trafficanti di uomini, delle cooperative rosse e bianche che lucrano sulla solidarietà. Da quando è iniziato Mare Nostrum si sono moltiplicate le morti in mare – alla faccia della solidarietà – la presenza di una miriade di navi ha spinto gli scafisti a utilizzare imbarcazioni meno sicure e a caricarvi più migranti. Negli ultimi mesi le navi delle Ong sono passate dal 5 al 40% degli interventi, riuscendo a entrare nelle acque territoriali libiche senza autorizzazione. Ma soprattutto hanno effettuato più interventi delle chiamate di soccorso pervenute. Come è stato possibile? Sembrerebbero esserci delle collusioni su cui stanno indagando le procure di Catania e Palermo. Il governo deve fermarle e ogni giorno che passerà invano corrisponderà ad altri morti annegati, sacrificati sull’altare della ‘solidarieta’”.
È quanto ha dichiarato il capogruppo di Fratelli d’Italia-Alleanza nazionale Fabio Rampelli durante il question time rivolto alla ministra dei Rapporti con il Parlamento Anna Finocchiaro.
