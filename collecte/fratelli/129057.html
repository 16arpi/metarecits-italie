Superbonus, Ciaburro: Governo sblocchi cessione del credito

“Sul tema Superbonus, il Governo sta prendendo in giro gli italiani da mesi, cambiando continuamente le regole del gioco, complicando il quadro ad ogni occasione utile. È impensabile che nell’arco di tre mesi le cessioni del credito siano passate da illimitate a una e poi tre, con una platea di beneficiari limitata, senza sapere se poi adesso la cessione passerà a quattro o cinque volte. Stiamo vivendo una crisi economica internazionale che sta mettendo in crisi qualsiasi comparto produttivo, inclusa l’edilizia, con tutta una serie di ritardi sui cantieri, eppure al 20 aprile ancora non c’è, sulla carta, una risposta al tema della proroga del termine del 30 giugno per il 30% dei lavori. Sul tema, anche solo per un sussulto di dignità da parte dell’esecutivo ho presentato una interrogazione al Governo, mentre al Senato Fratelli d’Italia presenterà un pacchetto di emendamenti per sbloccare il Superbonus finalizzati ad eliminare il numero di cessioni del credito ed i vincoli legati a questa, estendere la platea degli acquirenti, e sopprimere il termine del 30 giugno per il 30% dei lavori per le unifamiliari, una scadenza ormai inutile ed anacronistica, che rappresenta l’ennesima incertezza in un contesto dove lo Stato deve farsi primo protettore del sistema Paese.”
Lo dichiara in una nota Monica Ciaburro, deputato di Fratelli d’Italia e segretario della commissione Agricoltura a Montecitorio.
