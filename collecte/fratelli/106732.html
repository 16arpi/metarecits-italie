Nomina Salvatore Ruggeri, Gemmato: La Regione Puglia nominificio senza regole: a Bari con la sinistra e a Roma con la destra

Michele Emiliano allarga le sue mire espansionistiche e nomina in giunta un uomo di destra, destinato a giocare sul tavolo degli avversari per intascare l’elezione alle imminenti Politiche. Una scelta che non può passare inosservata e non avere un peso nel quadro generale delle valutazioni da parte dei cittadini pugliesi chiamati al voto. A poche settimane dal voto politico non possiamo permetterci di creare confusione nel nostro elettorato ed avere spezzoni dell’alleanza che a Bari sono con la sinistra e a Roma con il centrodestra poiché così si andrebbe ad alimentare il mostro dell’antipolitica.
Fratelli d’Italia chiede dunque chiarezza sulla composizione e sulla linea politica nonché sugli obiettivi della quarta e della quinta gamba; diversamente l’elettorato sarebbe confuso o addirittura raggirato. La nomina di Ruggeri ad assessore della giunta Emiliano apre la riflessione sull’apertura operata da Forza Italia a soggetti politici centristi.
Chiediamo agli alleati di Forza Italia di aprire una riflessione in tal senso, e che se è vero che le candidature di eventuali quarte e quinte gambe sarebbero a carico del partito di Berlusconi vero è anche che l’alleanza è unica e che il danno di immagine e di consenso sarebbe comune.

E’quanto dichiara Marcello Gemmato, segretario regionale Fratelli d’Italia Puglia.
