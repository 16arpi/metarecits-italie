M5s, Rampelli: Sempre su vitalizi, non hanno altro di cui parlare, su tutto il resto spaccano il loro elettorato






“Appare sempre più evidente che il M5S parli di vitalizi perché non può parlare di altro. Appena i temi più scottanti assumono la ribalta, ius soli, immigrazione selvaggia, disoccupazione giovanile, Bolkestein, campi nomadi, si rifugia nell’unica cosa che non spacca il suo elettorato: l’antipolitica. FDI ha già contribuito alla cancellazione dei vitalizi attuali e ha votato a favore dell’eliminazione di quelli passati. Di più, per evitare che con qualche ricorso si potessero mettere a rischio le pensioni degli italiani calcolate con il sistema retributivo (analogo a quello dei vecchi vitalizi per i politici) ha presentato la proposta nell’organismo autonomo della Camera dei deputati, l’ufficio di presidenza, visto che la Camera agisce in regime di autodichia. Bene, il M5S si è astenuto, contribuendo alla sua bocciatura, allo stesso modo di quando affossò la PdL a prima firma Giorgia Meloni che introduceva un tetto alle pensioni d’oro. Affossandola. C’è chi fa le cose che dice ritenendole giuste a prescindere da chi le propone e chi vuole solo fare casino per ottenere voti, augurandosi intimamente che nulla cambi”. E’ quanto dichiara il capogruppo di Fratelli d’Italia-Alleanza nazionale Fabio Rampelli.









