Pdl, Corsaro: Ritorno FI annulla presenza destra

“Dopo il suicidio politico di Fini e la nascita di Fratelli d’Italia che oggi più che mai è l’unico soggetto politico che rappresenta in Parlamento la sensibilità dei tanti italiani veramente alternativi alla sinistra ed indisponibili alla logica del compromesso, la cancellazione del Pdl ed il ritorno a Forza Italia rende esplicita la decisione di annullare la presenza degli esponenti provenienti dalla destra politica ancora rimasti nel partito di Berlusconi.
  
Alla luce di questo sono convinto che esponenti politici, e soprattutto elettori, che hanno condiviso un percorso politico diverso da quello di FI, vorranno partecipare alla fase di apertura ed allargamento che Fratelli d’Italia ha avviato con la costituzione dell’Officina per l’Italia annunciata da Giorgia Meloni domenica scorsa, e che già ha raccolto diverse adesioni per la scrittura di un manifesto politico e programmatico largamente condiviso con il quale presentarsi all’elettorato di centrodestra, rimasto definitivamente orfano del tentativo di partito unico”.
E’ quanto dichiara il deputato di Fratelli d’Italia, Massimo Corsaro.
Roma, 18 settembre 2013
