Marcinelle, Meloni: Luogo simbolico per memoria italiana nostra identità nazionale è valore irrinunciabile


«Ricorre oggi il sessantesimo anniversario della tragedia di Marcinelle. 262 minatori, di cui 136 italiani nostri fratelli arrivati in Belgio per lavorare e costruirsi un futuro, persero la vita nella pericolosissima miniera, lontani da casa e dagli affetti. Grazie all’impegno incredibile di Mirko Tremaglia, che per tutta la vita si è battuto come un leone per riconoscere in Patria i diritti degli italiani nel mondo e con il quale sono stata personalmente a Marcinelle l’8 agosto 2005, oggi celebriamo il Giorno del Ricordo del Sacrificio del Lavoro Italiano nel mondo».
È quanto dichiara il presidente di Fratelli d’Italia, Giorgia Meloni.
«Marcinelle rappresenta luogo altamente simbolico per la memoria dell’Italia che ci fa riflettere su valori assoluti e irrinunciabili come la nostra identità nazionale. Nella loro semplicità e umiltà le vittime di Marcinelle e le loro famiglie si sentivano orgogliosamente italiane. L’amore per la propria terra era tangibile, cosi come lo è quello delle nuove generazioni di nostri connazionali che risiedono e lavorano all’estero. Dobbiamo essere pienamente consapevoli della nostra identità nazionale e culturale: è la nostra forza di fronte alle sfide con le quali il nostro popolo si confronta ogni giorno», continua Meloni.
