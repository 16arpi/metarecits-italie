FdI, domani in oltre 100 piazze d&#8217;Italia con primo &#8216;Referendum Propositivo&#8217;

Fratelli d’Italia celebrerà domani, sabato 17 settembre, in oltre 100 piazze d’Italia il primo “referendum propositivo” nella storia d’Italia. Nei gazebo organizzati su tutto il territorio nazionale da militanti e simpatizzanti del movimento guidato da Giorgia Meloni saranno allestiti dei veri e propri seggi elettorali. Ai cittadini verrà distribuita una scheda con la quale potranno esprimersi sui temi prioritari delle politiche di Governo: Unione Europea ed euro, immigrazione, tasse, riforme e presidenzialismo, referendum costituzionale, lotta all’integralismo islamico.

«Con questa mobilitazione – ha spiegato il presidente di FdI Giorgia Meloni – vogliamo che siano i cittadini a dettare le condizioni ai partiti del centrodestra sui presupposti irrinunciabili da cui deve ripartire una proposta politica vincente alternativa alla sinistra e a Renzi. Il centrodestra così come lo abbiamo conosciuto è finito e va rifondato a partire dalla partecipazione, dalle idee e dai contenuti».

«La manifestazione – ha aggiunto il responsabile nazionale Organizzazione di FdI, Francesco Lollobrigida – vedrà coinvolti tutti i capoluoghi di Regione e centinaia di piccoli e grandi Comuni. Sarà anche possibile votare online. Una consultazione popolare per verificare la linea politica fuori dal Palazzo»‎.
