Manovra. Rauti: Lega ha subito abbraccio mortale M5S. Sparite proposte di centrodestra

“Questa manovra è lo specchio di questo governo, frutto di una somma algebrica e non di una sintesi politica, e il timore è che risponda ad un accordo al ribasso. Come sulla legittima difesa e sul decreto sicurezza anche sulla legge di Bilancio la Lega ha subito l’abbraccio mortale del M5S. Quelle che erano le proposte economiche del programma dell’alleanza di Centrodestra, che è bene ricordare è risultata vincente alle ultime elezioni, sono scomparse da questa manovra. Una legge di Bilancio che Fratelli d’Italia giudica sbagliata, orientata all’assistenzialismo e al sostegno della spesa improduttiva. Viene da chiedersi, se alla luce della bocciatura dell’Ue non sarebbe stato meglio farsela respingere ma finanziando gli investimenti e la crescita, piuttosto che il reddito di cittadinanza”. A dirlo il vicepresidente vicario del gruppo al Senato di Fratelli d’Italia, Isabella Rauti, nel corso della trasmissione “Studio 24” in onda su Rainews24.
