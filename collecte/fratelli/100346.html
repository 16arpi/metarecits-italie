Napoli, Forcella; tema sicurezza: FdI-An denuncia irresponsabilità presidente 2° municipalità

IL CAPOGRUPPO SALINERI: NONOSTANTE IL MOMENTO DELICATO CHE ATTRAVERSA IL TERRITORIO IL PRESIDENTE E LA MAGGIORANZA DISERTANO AULA.
“E’ da mesi che come gruppo Consiliare Fratelli d’Italia – Alleanza Nazionale chiediamo al Presidente Chirico un Consiglio per affrontare il tema della sicurezza, visto le vicende di cronaca nera che stanno da mesi riguardando proprio il territorio della II Municipalità ed in particolare il quartiere di Forcella, con ovvie ricadute sulla sicurezza dell’intera città di Napoli e dei suoi cittadini.
Ebbene alla seduta dedicata al tema ed alle misure da proporre e porre in essere, voluta con insistenza dal nostro partito e convocata due giorni fa, gran parte della maggioranza di centro-sinistra non si è presentata in aula, non permettendo il raggiungimento del numero legale necessario allo svolgimento del Consiglio. Addirittura il Presidente Francesco Chirico ha preferito godersi qualche giorno di vacanza in più piuttosto che presentarsi in Consiglio su un tema di rilevanza cruciale per i cittadini della Municipalità. Un atteggiamento da vero irresponsabile che denunciamo con fermezza e che va a discapito degli interessi e della sicurezza della collettività”, è quanto denuncia in una nota il Capogruppo della Seconda Municipalità di Fratelli d‘Italia – An Nada Salineri.
“Da più mesi chiediamo che sia affrontato il tema sicurezza in Consiglio, nonostante ciò è stato convocato il 24 agosto, con colpevole ritardo rispetto alla tragica evoluzione degli eventi”, ha aggiunto Salineri.
“Il compito di un rappresentante istituzionale dovrebbe essere quello di garantire gli interessi della comunità che rappresenta, tra cui il diritto alla sicurezza. Visto le vicende che stanno riguardando  il quartiere di Forcella, che ricade appunto sul territorio della II Municipalità, non presentarsi ad un Consiglio di così rilevante importanza come quello convocato due giorni fa riteniamo sia di una gravità inaudita di cui presto il Presidente e la maggioranza dovranno rispondere”, ha concluso la giovane consigliera di Fdi-An.
