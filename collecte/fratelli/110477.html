Scuola, Rampelli: Lega e 5 stelle tradiscono le battaglie dei precari

“Politicamente è un errore madornale. Nella scorsa legislatura Fratelli d’Italia, Lega e il Movimento 5 stelle sono stati in prima linea in difesa dei precari. Spesso ci siamo trovati sulla stessa lunghezza d’onda per combattere la ‘Buona Scuola’ di Renzi, che portò all’ex premier una frontale battuta d’arresto. Attenzione a non fare lo stesso errore per strabismo politico o per opposizione pregiudiziale a un emendamento della senatrice De Petris. Il fatto che quella modifica fosse stata approvata per errore al Senato non significa che non possa essere condivisa nella sostanza, magari attraverso l’approvazione di emendamenti più congrui ma con stessi obiettivi. Si tratta di una norma di giustizia sociale tesa a stabilizzare insegnanti precari che hanno consentito per decenni la stessa esistenza del servizio scolastico per le famiglie. Lo Stato non può sfruttare gli insegnanti e poi gettarli in mezzo alla strada”.

È quanto dichiara il vicepresidente della Camera dei deputati Fabio Rampelli di Fratelli d’Italia.
