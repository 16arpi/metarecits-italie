Ballottaggi, Meloni: Impegnati su tutto il territorio nazionale. A Roma Raggi e Giachetti due forme della stessa sinistra


«Ho preferito non dare indicazioni di scelta tra Virginia Raggi e Roberto Giachetti pur sapendo che è più facile che chi ha votato per me, voterà al ballottaggio contro il governo Renzi. Roma è la mia città e la città che amo e non vorrei prendermi la responsabilità di dare un’indicazione su un’amministrazione che potrebbe ugualmente risultare non così buona, visto che nella proposta della Raggi ho trovato tanta approssimazione. Raqgi e Giachetti sono due forme della stessa sinistra: su temi come centri sociali e campi rom non ci sono grandi differenze tra loro e indipendentemente da chi vincerà continueranno ad essere tollerate le zone franche e che hanno distrutto Roma e che rappresentano un problema per la sicurezza e per il decoro».
Lo ha detto nel corso della diretta su facebook il presidente di Fratelli d’Italia, Giorgia Meloni.
«Siamo impegnati sul territorio nazionale in diversi ballottaggi: Caserta, Grosseto, Novara, Pordenone Ravenna, Trieste, Varese, con persone di Fratelli d’Italia candidati sindaco anche in comuni non capoluogo come Rossano e Terracina. Siamo ovviamente impegnati nel ballottaggio di Milano dove sosteniamo Stefano Parisi che può agevolmente ambire a ricoprire la carica di sindaco. Poi potrebbe essere molto interessante il ballottaggio di Bologna dove tanta è l’avversione dei cittadini bolognesi nei confronti del sindaco uscente Merola, e dove la nostra Lucia Borgonzoni può giocarsi delle chance importanti. A Napoli invece avevamo scelto di non sostenere Lettieri, ma la nostra decisione non è stata molto premiata. Ora su Napoli c’è un ballottaggio tra il sindaco uscente e Lettieri e io penso che i nostri elettori non avranno grande difficoltà a scegliere, perché sicuramente non si può votare né per De Magistris, né per la sua proposta. Oggi invece sarò a Terracina con Nicola Procaccini e a Latina per sostenere Nicola Calandrini che è il nostro candidato sindaco e che si trova in una situazione un po’ simile a Roma: noi contro tutti ma sono convinta che questa battaglia si può vincere», ha detto Meloni.
Roma, 14 giugno 2016
