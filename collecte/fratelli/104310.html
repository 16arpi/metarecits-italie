Centrodestra, Meloni: Sabato ci ritroviamo a Roma per capire se su temi Europa è possibile trovare una sintesi

“In occasione della manifestazione “Italia Sovrana in Europa” che faremo sabato 25 marzo all’Angelicum di Roma, oltre alle lectio magistralis delle importanti personalità che interverranno, stiamo organizzando anche una tavola rotonda tra i vari esponenti dei movimenti di centrodestra per capire se sui grandi temi che riguardano l’Europa c’è la possibilità di trovare una sintesi”.
Lo ha detto il presidente di Fratelli d’Italia Giorgia Meloni intervenendo stamattina su Radio24 alla trasmissione “24 Mattino”.
“Sul rapporto con Forza Italia io credo che siano due le questione centrali e la prima riguarda il posizionamento in Europa: considero innaturale che Berlusconi stia nel partito della Merkel e di Sarkozy, che durante le conferenze gli ridevano in faccia. Tra loro c’è addirittura chi ha lavorato per fare in modo che lui non stesse più al governo.
La seconda invece è il rapporto con Renzi: io non mi candido contro di lui per simpatia o antipatia ma perché rappresenta l’esatto opposto di una politica che vuole difendere gli interessi dei cittadini italiani. Per questo è impossibile per me una alleanza con Renzi e chiedo di sottoscrivere la cosiddetta “clausola anti inciucio”: i partiti di questa metà campo si impegnino, solennemente e in ogni caso, a non fare accordi con il Partito democratico. In questo modo sarà possibile fare una alleanza seria. Alleanza con Alfano? Scherzando ho detto che più che “alternativa popolare” potevano chiamarsi alternativa alla volontà popolare. In ogni caso ci rinuncio volentieri perché fare una cosa seria non significa mettere insieme tutto e il contrario di tutto ma proporre un progetto credibile”, ha spiegato Meloni.
