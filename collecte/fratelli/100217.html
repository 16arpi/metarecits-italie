Liguria, presentata a Genova la nuova squadra di FdI: Rosso nuovo portavoce regionale

Il presidente di FdI-An, Giorgia Meloni, ha nominato Matteo Rosso portavoce regionale che verrà sostenuto nella sua azione da Gianni Plinio (vice). Del coordinamento regionale fanno parte Alessandro Parino di Savona, Nadia Anselmo della Spezia e Massimiliano Iacobucci di Imperia. Confermati come portavoce provinciali: Alessandro Rosson per La Spezia, Emiliano Martino per Savona e Fabrizio Cravero per Imperia; Massimo Spinaci, Alberto Campanella e Francesco Carleo per Genova citta’; Augusto Sartori, Livio Ghisi e Alessandro Rivetti per Genova Provincia. Intanto entrano nel partito il vicepresidente del Consiglio comunale di Genova Stefano Balleari, che ha lasciato Forza Italia, la spezzina Maria Grazia Frijia, anche lei ex FI e il primo cittadino di Pontinvrea (Savona) Matteo Camiciottoli, conosciuto come il sindaco anti tasse, da sempre contrario all’Imu, che non fa pagare.
“In bocca al lupo alla nuova squadra ligure di Fratelli d’Italia-Alleanza Nazionale, a partire dal nuovo portavoce regionale, Matteo Rosso, ai membri del nuovo coordinamento regionale e a tutti i portavoce provinciali. Un benvenuto a Stefano Balleari, Maria Grazia Frijia e Matteo Camiciottoli, che hanno scelto di aderire a FdI e di contribuire alla crescita e al radicamento del nostro movimento sul territorio. A tutti va il mio augurio di buon lavoro”, ha detto il presidente di FdI-An, Giorgia Meloni.
“Continua la fase di crescita del movimento sul territorio – ha detto La Russa al termine della riunione del coordinamento di oggi – dopo che i consensi ottenuti alle ultime regionali hanno dato un contributo importate al successo di Toti. Il nuovo organigramma vede molti volti nuovi, al fianco di espressioni della storia politica ligure. Esponenti selezionati con un metodo semplice, o l’impegno storico o il risultato conseguito alle elezioni. Da noi conta il merito: se uno ha dimostrato di metterci la faccia e di conseguire un risultato entra a far parte della classe dirigente di vertice in Liguria”.
