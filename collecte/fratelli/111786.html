Tmb Salaria, Rampelli: Ricevuti comitati. Vicenda è caso nazionale, presentata interrogazione parlamentare

“Stamane ho ricevuto una delegazione di cittadini in protesta a piazza Montecitorio per i disagi dovuti dalla presenza del Tmb di via Salaria. I residenti continuano a subire i miasmi dell’impianto, una situazione che è divenuta ormai di rilievo nazionale visti anche i dati dell’Arpa che ho potuto personalmente visionare. Da anni Fratelli d’Italia segue con attenzione questo problema, presentando un’interrogazione parlamentare affinché sia fatta chiarezza sullo spostamento del Tmb e su un piano concreto per la sua dismissione.
L’incidenza dell’impatto ambientale nei quartieri circostanti e sulla salute pubblica è ormai acclarato e non ci pare esistano le condizioni, né le garanzie di efficienza, per mantenere l’impianto. Al riguardo ho suggerito un’audizione in commissione ambiente dell’Osservatorio permanente ‘No Tmb’ e dell’Arpa, finalizzata alla presentazione di una risoluzione. Contemporaneamente Fdi presenterà una mozione parlamentare”.
E’ quanto dichiara in una nota Fabio Rampelli, vicepresidente della Camera e deputato di Fdi.
