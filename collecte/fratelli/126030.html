Afghanistan. Lollobrigida_Ciriani: Governo inadeguato, Draghi riferisca alle Camere

“Imbarazzante l’inadeguatezza del governo Italiano di fronte alla catastrofe politica e umanitaria in Afghanistan. Disarmante osservare che ci hanno messo meno tempo i talebani a conquistare l’Afghanistan e Kabul che il governo italiano a prendere una posizione e le Camere a convocarsi. Le proporzioni del disastro sono immense: alla tragedia umanitaria degli afghani nelle grinfie dell’integralismo islamico si aggiungono i rischi per le Nazioni che verranno coinvolte su più piani, tra i quali un fenomeno migratorio di rilevanza eccezionale e probabilmente mai visto prima. Il “cambio di passo” del governo dei sedicenti migliori in politica estera non si è visto, anzi non si è proprio visto alcun passo. Per Fratelli d’Italia non è certo sufficiente la blanda informativa in Commissione garantita dai ministri competenti: serve una convocazione urgente di Camera e Senato per ascoltare le comunicazioni del presidente Draghi e conseguentemente votare una risoluzione che indirizzi l’esecutivo sul piano internazionale. A questo scopo invieremo una lettera urgente ai presidenti di Camera e Senato con questa richiesta. Siamo sicuri che tutte le forze politiche che in queste ore hanno dimostrato particolare predisposizione a commentare sui social appoggeranno la richiesta di Fratelli d’Italia per passare dai tweet alle azioni di governo”.

Lo dichiarano il capogruppo di Fratelli d’Italia alla Camera, Francesco Lollobrigida, e il presidente dei senatori FDI, Luca Ciriani.

