Ogm, Meloni: necessario tutelare nostra agricoltura, made in Italy è sinonimo di qualità

«Tutelare la nostra agricoltura dalla diffusione di organismi geneticamente modificati è necessario. Si tratta di una questione di sovranità alimentare e di identità nazionale: non vogliamo vivere in un mondo sempre più popolato e affamato, nel quale la proprietà delle sementi sia in mano a pochi gruppi multinazionali. Bisogna lottare contro l’agro-pirateria e la contraffazione alimentare. E occorre tutelare senza compromessi le produzioni tipiche e i marchi di qualità, perché il made in Italy è sinonimo di garanzia. Fratelli d’Italia si aspetta che venga immediatamente attuata la clausola di salvaguardia, conformemente a quanto previsto dalla direttiva comunitaria, per confermare che la nostra agricoltura può e deve fare a meno degli Ogm. L’impegno trasversale di tutte le forze parlamentari in questa direzione deve essere un segnale chiaro e il Governo ha il dovere di concludere, in tempi rapidi e con efficacia, questa battaglia in difesa della qualità e della sovranità italiana».
E’ quanto dichiara Giorgia Meloni, presidente dei deputati di Fratelli d’Italia, sulla mozione unitaria, firmata da parlamentari di tutti i partiti, sulla diffusione in agricoltura di organismi geneticamente modificati.
Roma, 12 luglio 2013
