Raccomandate di sfratto comune; Nonno: De Magistris rivendica diritti illegittimi su chi è proprietario di immobili

“Il Sindaco di Napoli non può vantare diritti su proprietà che di fatto sono private”, è quanto dichiarato in una nota da Marco Nonno, consigliere comunale di Napoli di Fratelli d’Italia – Alleanza Nazionale, in merito alle raccomandate inviate dal Comune di Napoli agli abitanti di appartamenti costruiti in un primo momento abusivamente ma sanati successivamente, su cui l’amministrazione comunale rivendica la proprietà.
“Su quegli immobili – continua il Consigliere Nonno – sanati già da anni, il Comune di Napoli rivendica in maniera illegittima la proprietà, essendo che per gli stessi i cittadini che li abitano hanno versato per anni sia l’Ici che l’Imu, tasse che spettano a chi è proprietario di una casa. Quando si è trattato di incassare questi proventi il Comune li considerava proprietari ed ora li considera abusivi? Questa manovra è incomprensibile ed è uno smacco fatto a chi per anni ha faticato per assicurarsi il diritto alla casa. Non permetterò questo esproprio illegale che si vuole perpetrare ai danni degli abitanti dei quartieri Pianura e Chiaiano”.
“Per questi motivi propongo di avviare una compensazione che tenga conto delle tasse, ici ed imu appunto, versate nelle casse pubbliche dagli abitanti di quegli immobili in questi anni, così da poter svincolare quelle case a favore dei cittadini che già le abitano, restituendogli la giusta serenità ed accertando ciò che già per legge è un dato di fatto: sono i legittimi proprietari di quegli immobili”, ha concluso il Consigliere Comunale di Fdi – An.
