UE, Urso: Da Picchi su Turchia toppa peggiore del buco

“Quella del sottosegretario Picchi è la classica ‘toppa peggiore del buco’. La relazione del governo è fin troppo chiara, laddove al capitolo 3 riguardante l’allargamento dell’Unione europea è espressamente scritto che ‘la strategia dell’allargamento verso i Balcani occidentali e la Turchia è, secondo il governo, uno strumento politico essenziale per garantire il consolidamento della democrazia, la sicurezza e la stabilità economica ai confini europei e per rafforzare l’Ue sia sul piano interno sia internazionale’.
Il fatto stesso che i Paesi dei Balcani occidentali e la Turchia di Erdogan siano stati messi sullo stesso piano, senza alcun distinguo, dimostra la pervicace volontà di consentirne l’ingresso nell’Unione europea, malgrado il processo di radicalizzazione islamica del Paese.
Ora il governo vuole farci credere che la sua posizione è soltanto strumentale, quindi soltanto una messa in scena per ingabbiare la Turchia? Se il governo pensa di gabbare Erdogan si sbaglia di grosso, semplicemente qui vogliono gabbare gli italiani. Il documento va ritirato e corretto in modo chiaro e netto”.
E’ quanto dichiara il senatore di Fratelli d’Italia, Adolfo Urso, a conclusione della seduta della Commissione Esteri, in cui il sottosegretario Picchi rispondendo ai rilievi di Fratelli d’Italia ha cercato di giustificare la ‘grave e clamorosa posizione espressa dal governo italiano in un documento ufficiale impegnativo per l’Italia”.
