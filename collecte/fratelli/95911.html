Centrodestra, il 4 novembre &#8220;Officina per l&#8217;Italia&#8221; in Campania

Lunedì 4 novembre “Officina per l’Italia”, la piattaforma programmatica lanciata da Fratelli d’Italia per costruire un nuovo centrodestra, farà tappa in Campania con due importanti appuntamenti, a Napoli e a Salerno. Al centro dell’iniziativa, che prenderà il nome di “Officina per il Sud”, ci sarà il dibattito sulla politica economica, sociale e culturale delle regioni meridionali e le proposte che il laboratorio politico e culturale promosso da FdI intende lanciare per affrontare, in particolare, le criticità che più di altre attendono il sud d’Italia.
  
 
Dalle 11.00 alle 14.00 si svolgerà a Napoli, presso la Sala del Consiglio provinciale in Piazza Santa Maria La Nova, il primo dei due appuntamenti, al quale prenderanno parte numerosi esponenti della politica nazionale, del mondo dell’università, dell’associazionismo, della cultura, della società civile e delle professioni. All’evento interverranno, tra gli altri, i fondatori di Fratelli d’Italia, Giorgia Meloni, Ignazio La Russa e Guido Crosetto, i parlamentari di FdI, Marcello Taglialatela e Edmondo Cirielli.
La seconda tappa della giornata, invece, è in programma a Salerno e si terrà a partire dalle 17.30 presso l’Hotel Mediterranea in via Salvatore Allende 1. All’iniziativa prenderanno parte Giorgia Meloni, Guido Crosetto e Ignazio La Russa e numerosi esponenti locali e nazionali del movimento, tra cui i deputati di FdI, Edmondo Cirielli e Marcello Taglialatela.
Ad entrambi gli appuntamenti saranno presenti anche altri esponenti nazionali di “Officina per l’Italia”.
Roma, 2 novembre 2013
