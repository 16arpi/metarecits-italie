Carenza infermieri, Rizzetto: Condizioni di lavoro inaccettabili per gli infermieri. In Fvg situazione al collasso

Walter Rizzetto, Vice Presidente della Commissione Lavoro alla Camera, denuncia le assurde condizioni di lavoro in cui è costretto a lavorare il personale infermieristico, evidenziando come la situazione sia peggiorata in Friuli Venezia Giulia nei presidi sanitari di Palmanova, Latisana, Gorizia e Monfalcone. «Ore di straordinario non pagate dal 2015, demansionamenti e tagli di indennità – afferma Rizzetto –  è quanto subiscono gli infermieri nella totale indifferenza delle istituzioni verso i loro diritti di lavoratori e in danno ai pazienti poi assistiti da operatori in ovvio stato di stress psico-fisico. Già avevo contestato questa situazione con un’interrogazione del novembre 2015  – continua il deputato – ma alle mie richieste oltre ad una vaga e insoddisfacente risposta del sottosegretario alla salute, Vito De Filippo, è seguito un nulla di fatto e la situazione si è aggravata. Ora vedremo cosa farà il governo a fronte di una mia ulteriore interrogazione presentata oggi, affinché si rispettino i diritti degli infermieri, lavoratori indispensabili del settore sanitario – conclude Rizzetto.»
