Fase 2, Meloni: Raggi si affretta a riattivare strisce blu. Domani mozione FdI per ripristinare gratuità

«️Ci sorprende come la sindaca Raggi si sia affrettata a riattivare sin dal 4 maggio le strisce blu, appena iniziata la Fase 2. E dire che, per ragioni sanitarie, in questo momento sarebbe preferibile incentivare gli spostamenti con mezzi propri, limitando il rischio di affollamenti sui mezzi pubblici o assembramenti nei pressi delle fermate. Fratelli d’Italia ha presentato in Assemblea capitolina una mozione per ripristinare la gratuità delle strisce blu: è all’ordine del giorno della seduta di domani e vedremo come voterà il M5S. Ci sorprende, inoltre, notare come la Raggi non abbia avuto la stessa solerzia nell’annunciare uno sconto sulle tasse sui rifiuti e per occupazione del suolo pubblico dovute da commercianti, artigiani, bar e ristoranti costretti a mesi di stop forzato. Imposte solo rinviate di qualche mese, ma da pagare per intero». 
Lo scrive su Facebook il presidente di Fratelli d’Italia, Giorgia Meloni.

