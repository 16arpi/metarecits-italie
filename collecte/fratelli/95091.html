Statte. Al via l’iniziativa “RecuperiAMO la nostra storia”

Si svolgerà il 18 e il 19 maggio la prima iniziativa ufficiale della Costituente cittadina di Fratelli d’Italia Statte, in provincia di Taranto, intitolata “RecuperiAMO la nostra storia”. Fratelli d’Italia Statte e l’Associazione culturale “I Leucaspidi” saranno, infatti, impegnati nella pulizia dell’area antistante l’Abbazia di Mater Gratiae, importantissimo e antico luogo di culto per la comunità. Ormai da tantissimi anni l’Abbazia versa in un completo stato di abbandono a causa dello Stabilimento ILVA SpA che ha annesso alla sua proprietà, parte della stessa e, stranamente, anche un antico tratturo che, dall’abitato di Statte, il 2 luglio di ogni anno segnava la strada del pellegrinaggio dei fedeli verso Mater Gratiae.  
A pochi metri dalla stessa Abbazia sorge la discarica Ilva Mater Gratiae, la cui gestione ha condotto, proprio in questi giorni, all’arresto del Presidente della Provincia di Taranto Gianni Florido (Pd) e dell’Assessore all’Ambiente Michele Conserva (Pd), con l’accusa mossa dalla procura tarantina di concussione nell’ambito dell’inchiesta “Ambiente Svenduto”.
A Statte, dopo il tornado del 28 novembre 2012, che ha distrutto centinaia di case e di esercizi commerciali ma che, fortunatamente, non ha provocato vittime, si è risvegliato un sentimento di riscatto e di amore verso il territorio e verso le nostre radici che non può rimanere inascoltato. Recupereremo i luoghi della memoria, affinché continuino a vivere ancora per moltissimo tempo e chiederemo ufficialmente alle autorità competenti, per quale motivo si è permessa l’inclusione di un tratturo, notoriamente di proprietà demaniali, all’interno del perimetro dello Stabilimento Siderurgico.
Roma, 17 maggio 2013
