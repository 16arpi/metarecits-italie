Boccea, Fabrizio Ghera: Vero sciacallaggio viene da sinistra, FdI con gente stanca

“Un’ampia delegazione di Fratelli d’Italia, composta tra gli altri da consiglieri comunali e municipali, sarà presente oggi alla fiaccolata organizzata da alcuni comitati cittadini per dare la più forte solidarietà alle vittime dell’inseguimento della macchina guidata da persone di origine rom che ieri ha provocato decine di feriti e la morte di una signora. Voglio sottolineare come questa manifestazione sia nata spontaneamente ma che è stata immediatamente strumentalizzata dalla sinistra per gridare al razzismo. Noi diciamo basta a questo buonismo con cui si difende chi, a detta del centrosinistra, è più debole, ovvero i rom. I veri deboli qui sono i cittadini romani costretti a subire furti e scippi, costretti a respirare l’aria avvelenata dei roghi tossici, costretti ogni giorno ad assistere al rovistaggio selvaggio dei cassonetti, costretti a sapere che ci sono rom proprietari di 20 veicoli a cui con le proprie tasse si pagano luce, gas e acqua, costretti ad assistere a episodi come quello di ieri con protagonisti rom senza legge, senza senso civico e senza pietà. Il vero sciacallaggio arriva da sinistra la cui politica non fa altro che alimentare una guerra tra poveri. Il sindaco Marino in campagna elettorale ha predicato accoglienza illimitata e indiscriminata, ma a pagarne le spese sono quelle persone che vivono difficoltà economiche e disagio sociale. Negli ultimi due anni di fatto sono completamente venuti a mancare i controlli nei campi nomadi, un vero e proprio invito a delinquere. Per non parlare del mondo delle cooperative e delle associazioni bianche e rosse vicine al sindaco che hanno lucrato su queste situazioni. La gente è stanca e vuole gridare ‘basta’ ad alta voce. Noi stasera grideremo insieme a queste persone”. Lo dichiara Fabrizio Ghera, capogruppo in assemblea capitolina di Fratelli d’Italia.
