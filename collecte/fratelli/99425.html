Regionali, Direzione Nazionale FdI-AN approva le liste

«La Direzione nazionale di Fratelli d’Italia-Alleanza Nazionale, udita la relazione dell’on. Giorgia Meloni e dopo ampio dibattito, la approva. Conseguentemente: sono approvate le liste che verranno completate – ove occorresse nelle ultime ore – dal Presidente di Fratelli d’Italia-Alleanza Nazionale, Giorgia Meloni, a cui è stata confermata piena delega.
Riguardo la Puglia, nel quadro della costante linea politica di FdI – che antepone ad ogni altra valutazione la concreta possibilità di battere la sinistra nelle regioni al voto – si rinnova l’appello ormai ultimativo a Forza Italia a ricomporre le proprie fila, per poter convergere tutti, sia pure in extremis, su una candidatura unitaria di centrodestra capace di competere e battere Emiliano. In mancanza, resta fermo e deciso il nostro appoggio al candidato presidente Francesco Schittulli, in base all’impegno che avevamo già pubblicamente assunto insieme alla stessa Adriana Poli Bortone e a Forza Italia. Al riguardo si rinnova l’invito all’on. Adriana Poli Bortone ad aderire alle valutazioni della Direzione nazionale del partito e, in ogni caso, di non prestarsi ad operazioni che finirebbero con l’apparire ed essere divisive e nocive per Fratelli d’Italia. Nelle altre Regioni, FdI ha coerentemente contribuito – da protagonista – a convergere sulle candidature che appaiono le più adatte, per forza e programma, a contrastare i candidati di sinistra.
Per il 24 maggio, ricorrenza del centesimo anniversario della Grande Guerra, è indetta una mobilitazione che si svilupperà con iniziative sul territorio nazionale sul tema “Non passa lo straniero” che, oltre a ricordare l’epopea del Piave e la nascita di fatto dell’identità nazionale nelle trincee della Grande Guerra, sottolineino l’attualità di un’Unità di popolo per liberare l’Italia dalle influenze nefaste delle politiche economiche della finanza europea e della Merkel e per sconfiggere le politiche falsamente buoniste della “accoglienza” a tutti e quindi a nessuno».
È quanto comunica Fratelli d’Italia al termine della Direzione Nazionale che si è tenuta oggi a Roma.
