Atac, Rizzetto: Dipendente sospeso, presentata interrogazione al ministro Poletti

Intervistato dalle Iene aveva denunciato le gravi violazioni delle norme sulla sicurezza sul lavoro
“E’ ora di mettere fine al comportamento inaudito di un’azienda di trasporto pubblico che non rispetta le norme sulla sicurezza sul lavoro e adesso infligge rappresaglie ai dipendenti che denunciano le gravi condizioni in cui sono costretti a lavorare”.
E’ quanto dichiara il deputato di Fratelli d’Italia, Walter Rizzetto, dopo il provvedimento di sospensione che l’Atac ha disposto nei confronti dell’autista e sindacalista, Micaela Quintavalle, che in un’intervista alla trasmissione televisiva Le Iene ha denunciato, per l’ennesima volta, le gravi condizioni dei mezzi con cui sono costretti a lavorare mettendo a rischio l’incolumità di utenti e lavoratori.
Rizzetto ha presentato un’interrogazione al ministero del Lavoro “affinché adotti iniziative a salvaguardia del posto di lavoro della dipendente ingiustamente sospesa e garantisca una volta per tutte il rispetto della normativa in materia di sicurezza sul lavoro palesemente violata dall’Atac a causa soprattutto della mala-manutenzione dei mezzi”.
