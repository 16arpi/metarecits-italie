Liguria, Rosso: Sia laboratorio per costruire centrodestra. Riunito a Genova coordinamento regionale FdI

 
Si è riunito questo pomeriggio a Genova il coordinamento regionale di Fratelli d’Italia-Alleanza Nazionale della Liguria alla presenza del presidente nazionale del movimento, Giorgia Meloni. Presenti l’assessore regionale Gianni Berrino, il portavoce regionale Matteo Rosso, i portavoce provinciali e i consiglieri comunali delle Città capoluogo. Il portavoce regionale Rosso ha aperto i lavori confermando la crescita di Fratelli d’Italia sul territorio, grazie al lavoro della Giunta Toti e degli eletti del movimento.
«Ogni giorno – ha detto il portavoce regionale di FdI-An Matteo Rosso – si avvicinano al partito tantissimi cittadini e rappresentanti nelle Istituzioni che hanno voglia di impegnarsi direttamente nell’interesse della Liguria e dell’Italia. La presenza di Giorgia Meloni garantisce la volontà di Fratelli d’Italia di guardare alla nostra Regione come ad un laboratorio per costruire un centrodestra in grado non solo di sconfiggere la sinistra, ma anche di governare egregiamente».
Nel corso dei lavori, l’intervento dell’assessore regionale al Turismo Berrino, che ha illustrato il lavoro svolto in Giunta e il cambio di passo rispetto alla precedente amministrazione di centrosinistra.
Genova, 12 ottobre 2015
