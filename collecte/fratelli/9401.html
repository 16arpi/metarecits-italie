Abruzzo: nasce gruppo di Fratelli d&#8217;Italia in Regione

Nasce ufficialmente il gruppo di Fratelli d’Italia al Consiglio regionale d’Abruzzo. È composto dall’attuale assessore regionale ai Trasporti, Giandonato Morra, e dai consiglieri Alessandra Petri ed Emiliano Di Matteo, nuovo capogruppo. La presentazione c’è stata ieri, nella sede pescarese del Consiglio regionale, alla presenza, tra gli altri, del vice tesoriere nazionale del partito Marco Marsilio e dell’ex sindaco di Roma Gianni Alemanno.
“Il nostro è un partito con una caratterizzazione di destra chiara – ha detto Morra – , ma dobbiamo andare incontro al terzo millennio, a un mondo che cambia, la destra non è mai stata conservazione; vogliamo una destra che sia inclusiva di tante nuove moralità”.
“Tutti e tre – ha affermato Petri – siamo pienamente coscienti del fatto che sia necessario che un centrodestra di sostanza ritorni a far parte della politica della nostra regione. Che faccia tesoro degli errori politici e amministrativi compiuti negli anni precedenti e che sappia ritrovare un contatto con il territorio, che in un certo senso si era interrotto. Io, Morra e Di Matteo siamo stati gli elementi innovatori di questa legislatura. Il nostro appoggio a Chiodi per le prossime elezioni regionali porterà a grosse modifiche nelle nostre istituzioni”.
“Un gruppo come questo – ha aggiunto Di Matteo – ha credibilità nel momento in cui riunisce tre persone che il loro lavoro lo hanno fatto. Non sono stati cinque anni comodi, sono stati anni caratterizzati soprattutto dai tagli. Le elezioni regionali ora rappresentano un crocevia fondamentale. Il nostro gruppo, cosi’ come tutto il partito, da destra vuole parlare all’intero centrodestra”.
Pescara, 14 gennaio 2014
