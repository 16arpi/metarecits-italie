Taglialatela: Solidarietà ai carabinieri, ma la popolazione deve collaborare

“Nel primo pomeriggio ho telefonato al Generale dell’Arma dei Carabinieri Antonio De Vita che ho avuto la fortuna di conoscere personalmente ed al quale mi lega un rapporto di stima, a cui ho espresso la mia piena solidarietà per i fatti accaduti questa notte a Secondigliano, dove sono stati esplosi più di 40 colpi di mitra contro la locale caserma dei Carabinieri.
Quanto accaduto la scorsa notte è sintomatico del fatto che i Carabinieri lavorano bene sul territorio e che quindi danno fastidio ai criminali ed a chi vive di proventi illeciti.
Per combattere la violenza e la criminalità in ascesa nella nostra città vi è bisogno dell’apporto delle forze dell’ordine ma anche della collaborazione della popolazione. I cittadini perbene (che sono la maggioranza) devono collaborare con le forze di polizia affinché si possano estirpare quanto prima fenomeni che mettono a repentaglio la sicurezza del territorio e la tranquillità della collettività”.
E’ quanto dichiarato in una nota da Marcello Taglialatela, candidato Sindaco di Napoli e Parlamentare di Fratelli d’Italia – An.
