Salario accessorio, FdI-AN: Martedì in piazza con i dipendenti

“In undici disastrosi mesi di mandato il sindaco Marino non ha fatto altro che mortificare e umiliare i romani, i dipendenti capitolini, i commercianti e tutte le categorie della Capitale. Fratelli d’Italia ha fin da subito denunciato e contrastato le sue scelte folli: siamo scesi in piazza contro la finta pedonalizzazione dei fori imperiali, contro la buffonata del concorsone, per solidarizzare con la Polizia Locale e per denunciare l’inaccettabile situazione delle arterie viarie di Roma Nord, ancora bloccate a distanza di mesi dopo le frane causate dal maltempo”. È quanto dichiarano in una nota congiunta gli esponenti di Fratelli d’Italia-Alleanza Nazionale Fabrizio Ghera capogruppo in Campidoglio, Andrea De Priamo portavoce della costituente romana e Federico Rocca, responsabile romano Enti locali.
  
“Martedì 29 aprile – prosegue la nota – Fratelli d’Italia manifesterà al fianco dei lavoratori in piazza del Campidoglio contro il taglio del salario accessorio ai dipendenti comunali, l’ultima scempiaggine, in ordine di tempo, di un sindaco che non sa più cosa inventarsi per alzare la testa schiacciato ormai dal Pd romano e commissariato da Renzi. La vicenda sul taglio del salario accessorio è stata gestita in modo dilettantesco, Marino e Nieri prima chiedono al Mef un parere sul bilancio capitolino e poi senza nemmeno stendere un rigo di controdeduzione ne accettano supinamente i diktat, accanendosi pure contro i dipendenti capitolini.
Invece di tagliare gli stipendi d’oro dei manager capitolini o ridurre i maxi compensi del suo staff, Marino decide di far sprofondare nell’indigenza i dipendenti di Roma Capitale, ai quali esprimiamo la nostra vicinanza e solidarietà”.
 
Roma, 24 aprile 2014
