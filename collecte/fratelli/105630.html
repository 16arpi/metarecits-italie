Migranti, Rampelli: Fondo rimpatri praticamente inefficace e a secco

“Ha ragione Avramopoulos. I migranti che non hanno i requisiti per la protezione internazionale devono essere rimpatriati speditamente. Lo abbiamo sempre detto sottolineando le criticità della gestione delle emergenze con il paradossale azzeramento di fatto  del fondo rimpatri. Spiccioli del tutto insufficienti la cui inconsistenza contrasta con l’oceano di denari che vengono invece stanziati per l’accoglienza. A ogni manovra, così come a ogni provvedimento legato all’immigrazione, gli emendamenti di Fratelli d’Italia-Alleanza nazionale per rimpinguare la voce sui rimpatri sono stati sistematicamente bocciati dal governo e dalla maggioranza. Ora sentirselo dire, reclamare, dalle Istituzioni europee avrà un peso maggiore? Resta sconcertante la cecità e la sordità del governo alle proposte ragionevoli avanzate da noi”. È quanto dichiara il capogruppo di Fratelli d’Italia-Alleanza nazionale Fabio Rampelli.
