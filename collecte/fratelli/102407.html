Amministrative, La Russa: Grave errore per centrodestra consolarsi con gli errori altrui

“Se c’è una cosa che Renzi sa fare benissimo è far sembrare oro quello che non lo è. Quindi non è vero che il Pd non ha saputo spiegare quanto fatto in questi mesi, bensì sono gli italiani che hanno capito benissimo che per la disoccupazione, la sicurezza e l’immigrazione, solo per citare alcuni temi, non è stato fatto nulla”.
Così Ignazio La Russa, deputato di Fratelli d’Italia intervenendo a Sky tg24.
“Ma da parte del centrodestra – ha aggiunto La Russa – sarebbe un grave errore consolarsi con gli errori altrui. A Roma da parte nostra c’è il grande rammarico per non aver visto il confronto Raggi-Meloni. Il non aver puntato sulla leader di Fratelli d’Italia da parte di tutto il centrodestra è stato un aiuto a Renzi prima ancora che alla Raggi”.
“A Milano invece, – ha concluso il deputato di Fratelli d’Italia – per inseguire il voto di centro abbiamo perso di vista una parte del voto identitario di destra che ha preferito non andare a votare”.   
