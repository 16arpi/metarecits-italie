Act, Fabrizio Ghera: Grazie a giunta Marino da gennaio tagliati servizi agenzia capitolina

“La Giunta Marino per quanto concerne il Bilancio Programmatico per le annualità 2014 e 2015 ha deciso che il contributo di gestione per l’Agenzia Capitolina sulle Tossicodipendenze sarà pari a zero. Una decisione oltre che discutibile, in quanto fuori legge, anche del tutto scellerata e irrazionale perché operare un definanziamento netto di questo tipo significa generare una completa paralisi di un settore già vessato da tagli e ritardi nei pagamenti a tutti i livelli amministrativi. Probabilmente il sindaco di Roma non sa che, così facendo, l’Agenzia non avrà i margini finanziari neanche per pagare le bollette della luce o gli stipendi del personale e dei collaboratori, configurando ‘di fatto’ un’interruzione dei pubblici servizi erogati dall’Istituzione per conto di Roma Capitale, secondo le linee guida adottate dal Piano Programma del 2009.   Suggeriamo a  Marino di prendere spunto dalle buone prassi dell’OEDT (Osservatorio europeo sulle droghe e le tossicodipendenze) che, in questi giorni, sta lavorando concretamente per rinnovare i contratti di 4 persone pur rispettando il -5% di budget assegnato dall’Unione Europea. Probabilmente, questa Giunta vuole iniziare il nuovo anno “col botto”, avviando una macelleria sociale per i tossicodipendenti e le loro famiglie, licenziando così in tronco tutti gli operatori impiegati nell’erogazione dei servizi. Se il sindaco intende negare il futuro alle fasce più deboli della città  lo dica chiaramente. Chiediamo alla Giunta di rimediare immediatamente a questa ennesima gaffe, evitando di scadere nel ridicolo e, ancor peggio, nella violazione del principio costituzionale del buon andamento della pubblica amministrazione”.
E’ quanto dichiara in una nota Fabrizio Ghera, capogruppo di Fratelli d’Italia in Campidoglio.
Roma 06 dicembre 2013
