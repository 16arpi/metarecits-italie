Forconi, Meloni ad Alfano: Mollate le poltrone, centrodestra sia al fianco dei lavoratori che protestano

«Mi rivolgo ad Alfano e a tutti coloro che ieri sostenevano Monti e che oggi sono al governo con Letta ma che pure dicono di ritrovarsi nei valori del centrodestra: abbiate il coraggio di mollare le poltrone e di schierarvi in maniera chiara con il popolo che in queste ore scende in piazza. Non parlo dei violenti di professione, dei figli di papà nullafacenti e black bloc coi passamontagna che hanno provato a infiltrarsi in questa mobilitazione solo per creare tensione, scontrarsi con le forze dell’ordine, assaltare negozi e mettere a ferro e fuoco le città.
  
 Mi riferisco invece al popolo che ama l’Italia e il proprio lavoro e che quotidianamente dona un po’ di sé per la crescita della nostra terra. Produttori, trasportatori, imprenditori, pescatori, agricoltori: è a loro che va la nostra totale solidarietà e il nostro sostegno. Fratelli d’Italia è al fianco di questi uomini e queste donne che oggi protestano perché strozzati dall’aumento delle tasse, dell’Iva, delle accise sulla benzina e soffocati dalle disastrose politiche economiche dei governi tecnici e di sinistra. In nome del rigore e dell’austerità hanno messo in ginocchio l’Italia: è arrivato il tempo di ascoltare il grido di chi non si arrende alla crisi e non accetta l’indifferenza come risposta. Su questo il centrodestra deve rispondere in maniera compatta e parlare con un’unica voce perché è questo che la Nazione si aspetta».
È quanto dichiara il presidente dei deputati di Fratelli d’Italia, Giorgia Meloni.
Roma, 10 dicembre 2013
