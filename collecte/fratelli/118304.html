Coronavirus, Fidanza: Commissione UE vigili su limitazioni a mercato interno

“La Commissione europea deve continuare a vigilare sulle vergognose limitazioni al mercato interno a cui abbiamo assistito in queste settimane. Dopo l’iniziale blocco delle esportazioni di mascherine e respiratori deve essere accelerata la procedura comune di acquisto avviata dall’Ue per poter aumentare le forniture. Devono essere realizzati e garantiti i “corridoi verdi” per consentire il transito doganale rapido per i Tir che trasportano generi di prima necessità, alimentari e sanitari. E ancora bisogna intervenire verso quei soggetti che chiedono indebitamente ai nostri produttori agroalimentari di esibire certificati “virus-free”. È quanto ha dichiarato il Capodelegazione di Fratelli d’Italia al Parlamento Europeo Carlo Fidanza, intervenendo questa mattina a nome del gruppo ECR all’audizione del Commissario Thierry Breton in Commissione Mercato interno al Parlamento Europeo.
“Deve essere inoltre garantito il comportamento corretto da parte delle grandi piattaforme telematiche del turismo nei confronti degli operatori del settore alberghiero che stanno già subendo danni enormi in questo periodo”.
