Migranti. Rauti: Su Global Compact Lega tradisce programma elettorale

“E’ incredibile che la Lega abbia bocciato, insieme a Pd, 5stelle e Leu l’ordine del giorno di Fratelli d’Italia che esplicitava il voto contrario alla sottoscrizione del Global Compact” dichiara il vicepresidente vicario del gruppo di Fratelli d’Italia al Senato, Isabella Rauti, che oggi insieme al presidente nazionale Giorgia Meloni ha partecipato al flash mob contro il Global Compact organizzato a Roma da FdI. “Ed è ancora più incomprensibile che oggi Salvini deleghi al dibattito parlamentare una decisione che spetta al governo e parli di voto secondo libertà di coscienza, quando sul tema dell’immigrazione incontrollata e della chiusura dei porti per la salvaguardia dei confini nazionali ha ripetuto per mesi che ‘la pacchia è finita’. A noi sembra un vero tradimento del programma elettorale da parte della Lega e la conferma di un governo in cui l’anima mondialista prevale su quella sovranità” conclude la senatrice di FdI.
