Sud, Meloni: Rivedere parametri e destinare almeno 50% risorse in infrastrutture a regioni più in difficoltà

“Le dichiarazioni del ministro Barbara Lezzi sulle infrastrutture ci lasciano un enorme interrogativo circa l’utilità dell’esistenza di un ministro del Sud. E’ sbagliato sostenere che le spese in infrastrutture debbano continuare a essere ripartite in base alla popolazione residente, perché significa aver rinunciato a dare al Meridione una speranza. L’arretratezza di infrastrutture materiali e immateriali è infatti la principale causa dell’emigrazione e dello spopolamento delle regioni del Meridione, tendenza che può essere invertita solamente investendo di più su quelle regioni per colmare il gap. Per questo Fratelli d’Italia ribadisce la sua volontà di rivedere i parametri e destinare almeno il 50 per cento delle risorse italiane in infrastrutture, cui vanno aggiunti i fondi strutturali europei. Non ci rassegniamo all’ipotesi che l’unica risposta da dare al Sud sia il metadone di Stato del reddito di cittadinanza”.
E’ quanto dichiara il presidente di Fratelli d’Italia, Giorgia Meloni.
