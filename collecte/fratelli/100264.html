Question Time; Taglialatela: Per Bagnoli ho chiesto invio ispettori ministeriali

Risposta Ministro Galletti alla mia Interrogazione molto lacunosa. “Il Comune di Napoli si è mostrato assolutamente incapace di utilizzare i fondi e il ruolo che gli è stato conferito per la bonifica di Bagnoli Coroglio e di Napoli Orientale.  Il Comune ha avuto a disposizione quasi 50 milioni di euro per completare gli interventi. Queste risorse, in parte sono state utilizzate soltanto per pagare le bollette dell’Enel. Tutto questo il ministro Galletti lo sa ma la sua risposta alla mia Interrogazione di oggi è stata completamente omissiva e molto lacunosa.  Il sequestro da parte della magistratura di quelle aree, a tutela della salute dei cittadini, è frutto di questa latitanza del Comune di Napoli.  A tutt’oggi ancora non abbiamo alcuna garanzia che i siti saranno bonificati.  Ho preannunciato al ministro Galletti, subito dopo la seduta, l’invio di una nota nella quale chiederò che il ministero invii suoi ispettori ”.
È quanto dichiara il deputato di Fratelli d’Italia-Alleanza Nazionale​, ​Marcello Taglialatela​, ​primo firmatario del Question Time al ministro dell’Ambiente​, ​Gian Luca Galletti.
Segue testo question time
TAGLIALATELA e RAMPELLI. — Al Ministro dell’ambiente e della tutela del territorio e del mare. — Per sapere – premesso che:
il commissario di Governo, incaricato ex ordinanza del Presidente del Consiglio dei Ministri del 19 febbraio 2010, n. 3849, del completamento delle opere di bonifica dei suoli, delle falde e dei sedimenti inquinati e di tutela delle acque superficiali della regione Campania, in esito a tale attività doveva trasferire alle amministrazioni ed enti ordinariamente competenti la documentazione e le residue risorse finanziarie e di personale;
con propria ordinanza del 30 gennaio 2010, n. 017, il commissario ha disposto il trasferimento al comune di Napoli delle opere, interventi e procedimenti concernenti le attività di bonifica nel sito di interesse nazionale di «Napoli Orientale» e di «Bagnoli-Coroglio», subordinando l’operatività del medesimo trasferimento al nulla osta da parte del Ministero dell’ambiente e della tutela del territorio e del mare, già richiesto con precedente nota;
il Ministero dell’ambiente e della tutela del territorio e del mare ha comunicato il proprio assenso alla conclusione della procedura di subentro con nota del 7 ottobre 2011;
al fine di rendere pienamente operativo il subentro del comune di Napoli, con ordinanza 11 novembre 2011, n. 070, il commissario di Governo ha disposto il materiale trasferimento al comune di Napoli delle attività di bonifica nei citati siti di interesse nazionale, unitamente al trasferimento delle relative risorse finanziarie;
in forza di tale provvedimento sono, quindi, state trasferite al comune di Napoli risorse pari a 48,8 milioni di euro destinati dal Ministero dell’ambiente e della tutela del territorio e del mare in favore della bonifica nei siti di «Napoli Orientale» e di «Bagnoli-Coroglio», la quasi totalità dei quali destinati specificamente al completamento degli interventi per Bagnoli –:
se e in che modo questi fondi siano stati utilizzati e, laddove questo non fosse ancora accaduto, quali urgenti iniziative si intendano assumere per il loro immediato impiego nell’azione di bonifica del sito di Bagnoli. (3-01660)
(4 agosto 2015)
