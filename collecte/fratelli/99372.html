In Veneto Fratelli d&#8217;Italia sosterrà Luca Zaia

Fratelli d’Italia correrà alle prossime elezioni regionali del Veneto a sostegno di Luca Zaia. La conferma ufficiale è stata data oggi dal portavoce regionale veneto di FdI, Ciro Maschio, che ha incontrato Zaia a Verona.

Sia il governatore uscente, sia Maschio hanno sottolineato che si tratta “innanzitutto di una scelta di coerenza e di continuità di governo”. “Inoltre – ha aggiunto Maschio – anche alla luce di quanto è accaduto, motivo fondamentale è impedire anche solo il rischio ipotetico che la sinistra possa vincere in Veneto con un candidato presidente come Alessandra Moretti che sta dimostrando di essere del tutto inadeguata per governare una regione importante come il Veneto”.

“Ho già ringraziato Giorgia Meloni – ha spiegato Zaia – con la quale ricordo i trascorsi da colleghi come ministri nell’ultimo governo Berlusconi. E la conoscenza è stata un punto cruciale per chiudere questa alleanza. Mi piace ricordare che FdI non ha mercanteggiato posti, ma semplicemente si è messa a disposizione su un progetto importante che è quello di governare il veneto anche per i prossimi cinque anni. Si sta formando una bella squadra ed il programma sarà pubblicato solo l’ultimo giorno utile, ossia il 30 aprile”.
