Fisco, FdI: Governo avalla l&#8217;aumento dell&#8217;irpef. Ennesima stangata per i contribuenti

“Nella nuova formulazione del Decreto Aiuti, approvata ieri in Consiglio dei Ministri, è spuntato fuori un piano per aiutare i Comuni in difficoltà con i bilanci. Tra le varie ricette suggerite dal governo, vi è la possibilità, da parte delle amministrazioni locali, di aumentare l’addizionale Irpef dello 0.2%, che in questi casi potrà addirittura superare il tetto massimo nazionale fissato all’8 per mille. Da tempo i comuni lamentano l’arrivo dei fondi del PNRR a singhiozzo e l’esecutivo, anziché impegnarsi a velocizzare il trasferimento di risorse centrali, pensa bene di aumentare le tasse. Ci sembra davvero paradossale che l’esecutivo denomini “decreto aiuti” un provvedimento che, in realtà, nasconde ulteriori balzelli a carico dei cittadini. Fratelli d’Italia monitorerà da vicino l’evolversi della situazione e preparerà gli opportuni atti parlamentari”. 
Lo affermano in una nota i deputati di Fratelli d’Italia Marco Osnato, capogruppo in Commissione Finanze, Lucia Albano e Galeazzo Bignami, componenti della Commissione Finanze.
