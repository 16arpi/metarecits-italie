Difesa, Deidda: Trenta prenda distanze da parole Fioramonti. FdI chiede chiarimenti sui tagli al comparto

“Oggi in Commissione Difesa, in sede di esame del Documento programmatico pluriennale, Fratelli d’Italia ha chiesto al governo chiarimenti sui tagli al comparto Difesa e Sicurezza. Nel documento infatti, si prospetta non solo la volontà di una forte riduzione degli investimenti in un settore che è strategico per la sicurezza e per lo sviluppo tecnologico della nostra Nazione ma anche per il personale civile e militare. Purtroppo, abbiamo il timore fondato che, come si evince anche dalle gravi parole del viceministro del MIUR Fioramonti sui militari, nel governo prevalga un’ala demagogica e anti militarista che vede nella Difesa un settore da tagliare, da delegittimare e da offendere. Il ministro Trenta che invitiamo a dare chiarimenti sui tagli alla Difesa, si faccia sentire e prenda immediatamente le distanze dal suo collega Fioramonti. Ne va dell’onorabilità degli uomini e delle donne in divisa”.
Lo dichiara in una nota il capogruppo di Fratelli d’Italia in commissione Difesa Salvatore Deidda.
