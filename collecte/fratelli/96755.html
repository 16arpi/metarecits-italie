Tangenziale est, Ghera: Intero quartiere bloccato da incapacità Marino

“Da mesi Fratelli d’Italia denuncia che i cantieri sono fermi e le manutenzioni sono ridotte al lumicino, elementi che confermano una gestione amministrativa incapace e inadeguata. Uno dei tanti esempi che la cittadinanza ha vissuto in questi terribili 10 mesi di centrosinistra riguarda la frana che ha causato l’inagibilità di un tratto della Tangenziale Est. Apprendiamo infatti che alcuni privati avrebbero redatto un progetto per la messa in sicurezza dell’area, a costo zero per l’amministrazione capitolina, e consegnato la progettazione al Comune di Roma. E’ inspiegabile quindi che dopo oltre 50 giorni, soprattutto in presenza di una progettazione peraltro senza oneri per il Campidoglio, l’amministrazione Marino non abbia ancora avviato uno straccio di lavori nel tratto della via Olimpica, fra la galleria Fleming e la galleria Giovanni XXI.
  
Mentre è paradossale che anche i mezzi d’informazione tengano bassa l’attenzione su questa assurda vicenda, ancora non sappiamo se il progetto donato dai privati è ancora chiuso nei cassetti o è in mano a qualche consulente del sindaco, di fatto un intero quadrante è bloccato dall’incapacità di Marino”. E’ quanto dichiara in una nota Fabrizio Ghera, capogruppo di Fratelli d’Italia in Campidoglio.
Roma, 28 marzo 2014
