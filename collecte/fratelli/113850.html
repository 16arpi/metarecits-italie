Province, Silvestroni: Abrogare sciagurata legge Delrio

Provvedimento arrivi presto in aula
“Si avvicina il ritorno del voto popolare nelle province e la conseguente abrogazione della sciagurata legge ‘Delrio’ voluta dal Pd. È una battaglia che combatto da anni avendo vissuto sulla mia pelle cosa significa essere un amministratore della città metropolitana di Roma e non poter dare un supporto adeguato ai Comuni e ai cittadini per colpa di una legge assurda. L’intergruppo parlamentare per il superamento della Delrio è stata una delle mie prime azioni da deputato e oggi il raggiungimento dell’obiettivo è sempre più vicino. C’è una proposta di legge sul tavolo che mi auguro arrivi in aula il prima possibile per restituire dignità ad uno degli enti di prossimità più importanti e per restituire ai cittadini la sovranità ripristinando il voto diretto di presidenti e consiglieri provinciali. Le critiche del PD su questa proposta sono solo un patetico tentativo di non ammettere che la legge Delrio ha solo creato paralisi amministrativa e disservizi. Per fortuna ora abbiamo la possibilità di cancellarla e andare avanti”.
Lo dichiara Marco Silvestroni, deputato di Fratelli d’Italia e primo firmatario di un odg al Milleproghe che è stato approvato e che chiedeva di riportare l’elezione diretta nelle province e nelle città metropolitane.
