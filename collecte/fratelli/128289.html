Covid, Montaruli: Maggioranza vota contro revoca Green Pass con scadenza stato di emergenza

“Questa mattina alla Camera i partiti della maggioranza senza distinzioni hanno votato contro la revoca del green pass con lo scadere dello stato di emergenza fissato al 31 marzo. Questa richiesta di Fratelli d’Italia era stata formalizzata con un odg legato all’ultimo decreto covid in fase di conversione. Riteniamo infatti che con il venire meno dello stato di emergenza vengano meno anche i presupposti di forma e di sostanza per la compressione di diritti fondamentali subordinati alla lettura di un codice. Evidentemente i partiti di Governo vogliono trasformare il green pass in una misura ordinaria. Non accetteremo che il green pass diventi il passaporto o la carta d’identità degli italiani e la normalizzazione delle discriminazioni che ne derivano”.

Così in Aula il deputato di Fratelli d’Italia, Augusta Montaruli, durante l’esame degli odg al Dl proroga stato di emergenza.
