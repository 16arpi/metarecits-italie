Esenzione da vaccino, Gemmato: Qr code mai generato, cittadini costretti ad esibire certificato medico

“Tra le tante follie della burocrazia sanitaria messa in piedi dal Governo Draghi-Speranza c’è quella che tocca i cittadini ai quali è stato rilasciato un certificato di esenzione da vaccino. Da ben 6 mesi, infatti, si è in attesa del Dpcm per rilasciare in formato digitale queste esenzioni attraverso il QR CODE, annunciato mesi fa ma mai generato. Questo significa che le persone esentate dal vaccino devono ogni volta mostrare a chi controlla il green pass l’esenzione cartacea e spiegare le proprie ragioni, costringendo a discussioni infinite e alla discrezionalità più assoluta nelle decisioni, visto che chi è addetto al controllo del green pass non ha nessuno strumento per verificare digitalmente la veridicità o meno del certificato cartaceo. Il Dpcm non viene adottato e il Ministero della Salute continua a rinnovare di mese in mese il formato cartaceo, non risolvendo il problema e lasciando tanti italiani nell’incertezza. FdI presenterà un’interrogazione parlamentare e chiede al Governo di risolvere immediatamente questo problema: i cittadini meritano rispetto, ancor più trattandosi di soggetti più fragili e che dovrebbero essere i principali soggetti da tutelare”.

Così il deputato di Fratelli d’Italia e segretario della Commissione Sanità, Marcello Gemmato.
