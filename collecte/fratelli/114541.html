Dl crescita, FdI: Governo conferma norme volute da esecutivo a guida PD

“Un provvedimento dopo l’altro, il governo gialloverde sta confermando tutte le norme varate da quello precedente a guida Partito Democratico, ignorando il  chiaro messaggio dato dagli italiani alle ultime elezioni europee. Sono stati confermati la fatturazione elettronica e lo scontrino telematico con la scusa che a bilancio erano state messe delle entrate maggiori virtuali e che non vi erano le coperture necessarie per abrogarle. Nel decreto crescita dove il governo ha posto la fiducia è andato ben oltre: è stata confermata, addirittura potenziata se si paga con carta di credito o bancomat la “lotteria degli scontrini”.  Un’ esotica modalità di contrastare l’evasione fiscale utile solo a trasmettere il messaggio che sono i commercianti i responsabili della grossa evasione e quindi vanno puniti. Fratelli d’Italia denuncia invece che le saracinesche che continuano ad abbassarsi senza più rialzarsi sono ogni giorno sempre di più, lasciando interi quartieri al buio e al degrado con nuova  disoccupazione ignorata dal governo. Se per la lotta alla evasione si continua a tartassare chi vende  il “panino con la mortadella”, i veri evasori – quelli che con un clic spostano  miliardi –   potranno dormire sonni tranquilli . Grazie a questo decreto “Crescita” siamo passati dalla “Decrescita felice” di Casaleggio alla “Crescita impossibile” di Di Maio e Salvini”.
Lo dichiarano Marco Osnato, deputato di Fratelli d’Italia e Lino  Ricchiuti, presidente nazionale del Popolo Partite Iva. 
