Carceri, Delmastro: Numeri su detenuti stranieri spaventosi, FdI lavorerà in comm. Esteri per accordi bilaterali con paesi origine

«Un terzo della popolazione carceraria in Italia è composto da detenuti stranieri: si tratta di circa 20 mila detenuti stranieri ed ognuno di essi costa alla collettività circa 137 euro al giorno. Sono numeri spaventosi che consigliano di rivedere completamente la normativa e soprattutto di attivare accordi bilaterali con i Paesi di provenienza perché i detenuti stranieri scontino nelle loro galere le sentenze penali italiane. Fratelli d’Italia lavorerà in Commissione Esteri per chiedere che vengano stretti accordi bilaterali in tal senso con tutti i paesi extracomunitari. Sarà necessario anche subordinare la sottoscrizione di ogni accordo bilaterale, qualunque sia il contenuto, alla presenza della clausola del “delinquente a casa sua”. L’Italia non può più permettersi questa spesa, tanto più se si considera che siamo oggetto di sanzioni per il sovraffollamento carcerario. In questo campo chiediamo al Governo Conte netta discontinuità: per la sinistra il problema del sovraffollamento carcerario si risolveva con provvedimenti svuota carceri, per noi rispedendo a casa chi delinque».

Lo dichiara Andrea Delmastro, deputato e capogruppo di Fratelli d’Italia in Commissione Affari Esteri alla Camera.
