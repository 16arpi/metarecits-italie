Roghi, sopralluogo sulle strade del Vesuvio del deputato Taglialatela: Segni tangibili della incredibile incapacità di Regione e Governo nazionale

“Da oltre 10 giorni il nostro territorio è stato colpito da decine di incendi con incalcolabili danni alla natura.
I governi nazionale e regionale hanno dimostrato una incredibile incapacità, lasciandosi trovare impreparati ad affrontare un pericolo che l’emergenza siccità aveva reso sempre più probabile.
Dal Vesuvio intanto arrivano due verità contrastanti:
•Gli incendi e le devastazioni conseguenti sono una precisa responsabilità della Regione Campania che attraverso la SMA CAMPANIA e l’Ente Parco avrebbe dovuto garantire la pulizia del sottobosco e la prevenzione dai rischi dovuti all’incuria.
•La bellezza del Vesuvio ha subito profonde ferite ma, fortunatamente, i danni potranno essere riparati. La vita della flora e della fauna ha conservato tutto il suo fascino.

Numerose sono le micro-discariche presenti sulle vie che portano al Vesuvio, così come il sottobosco presenta numerose sterpaglie altamente infiammabili che non sono state rimosse dagli organi preposti, in questo caso dalla Sma e dall’Ente Parco del Vesuvio, a cui sono in capo questo tipo di lavori di prevenzione”.

E’ quanto denunciato in conferenza stampa dal Deputato di Fratelli d’Italia – An Marcello Taglialatela (membro delle commissioni Parlamentari Antimafia ed Ambiente) a margine del sopralluogo effettuato questa mattina sulle strade del Vesuvio colpite in questi giorni da numerosi roghi.

Presenti durante il sopralluogo esponenti del coordinamento Provinciale di Fratelli d’Italia e del movimento giovanile Gioventù Nazionale, oltre che diversi consiglieri comunali dell’area vesuviana.    

