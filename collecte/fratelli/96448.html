Asili, FdI manifesta: Subdolo attacco alla famiglia, informiamo i milanesi

“Cercano di fare le cose di nascosto? Cercano di cancellare ‘madre’ e ‘padre’ dai moduli di iscrizione agli asili senza che nessuno se ne accorga, imponendo le loro ideologie rosse senza avere neanche il coraggio di dichiararlo? Cercano di distruggere la famiglia zitti zitti, negli uffici tecnici, esautorando il Consiglio? Non se ne parla proprio: Fratelli d’Italia oggi ha manifestato in Galleria, srotolando lo striscione ‘Onora il padre e la madre’ dai balconi dell’Ottagono.
  
Per dire no a questa iniziativa ideologica, che non è solo una formalità burocratica, ma è stata pensata appositamente per disgregare la famiglia, per toglierle significato, per erodere il concetto di mamma/papà/bimbi che sta alla base della società come la pensiamo noi e come invece fa inorridire da sempre la sinistra. E abbiamo manifestato anche per informare i milanesi: tutto è stato fatto di nascosto, come dicevamo, tenendo all’oscuro non solo i consiglieri dell’opposizione (fatto già gravissimo per la democrazia), ma anche i cittadini comuni, trattati come pedine da indirizzare a piacimento e informati a cose fatte”.
Lo dichiarano l’eurodeputato Carlo Fidanza, il capogruppo in Regione Riccardo De Corato e il capogruppo in Comune Marco Osnato, durante la manifestazione che Fratelli d’Italia ha organizzato oggi pomeriggio in Galleria
Milano, 10 febbraio 
