DL Ministeri, Zucconi: su incremento dotazione staff Mic vince il buon senso

‘Approvato l’emendamento di Fratelli d’Italia a mia prima firma che elimina lo stanziamento di 692 mila euro annui per l’assunzione di personale presso gli uffici di diretta collaborazione del Ministro Franceschini al MIC, inserito all’interno del DL Riordino Ministeri. In un momento storico di grande difficoltà per cittadini ed imprese, dove gli indennizzi sono insufficienti o tardano ad arrivare, questa norma era moralmente ed economicamente inopportuna. Se il Ministro Franceschini avesse voluto spendere queste risorse proprio nella PA, innumerevoli sarebbero stati i settori sicuramente più bisognosi come ad esempio quello delle Soprintendenze, dove il personale ad oggi è sempre più carente determinando ritardi ingiustificabili nel disbrigo delle pratiche. Ancora una volta, Fratelli d’Italia ha dimostrato come sia importante avere in Parlamento una forza d’opposizione seria che si batte tutti i giorni a garanzia degli interessi degli italiani. Ora più che mai dobbiamo essere rappresentanti virtuosi della Repubblica: dare l’esempio. Offrire in concreto la speranza, non solo a parole, di un’idea di una Nazione morigerata anche nel dispendio delle risorse a disposizione”. 

Lo dichiara Riccardo Zucconi, deputato di Fratelli d’Italia e Capogruppo FdI in Commissione Attività produttive, commercio e turismo.


