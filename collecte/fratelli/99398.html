Incendio casa editrice Milano, FdI ad Alfano: Mancata vigilanza&#8230;

…RAFFORZARE SICUREZZA. Una delegazione di Fratelli d’Italia-Alleanza Nazionale ha portato questa mattina la propria solidarietà allo Spazio Ritter, storica libreria di destra incendiata nella notte a Milano. Stessa solidarietà è stata espressa anche all’Ugl Sicurezza Civile e a Forza Nuova che hanno subito anch’esse atti intimidatori.
«Siamo in giornate particolari per Milano, a ridosso delle tradizionali commemorazioni di Sergio Ramelli e Enrico Pedenovi, caduti della destra milanese, e in attesa delle turbolente manifestazioni della sinistra antagonista annunciate in concomitanza dell’apertura di Expo. La città pullula di estremisti e molti altri sono attesi nelle prossime ore. I fatti di questa notte preoccupano, per la gravità in sé e per la mancata vigilanza dei luoghi sensibili da parte delle autorità preposte. Chiediamo al Ministro Alfano che agli allarmi di questi giorni segua un adeguato dispositivo che garantisca la sicurezza delle sedi e l’incolumità dei cittadini». È quanto dichiarano Carlo Fidanza, componente dell’Ufficio di Presidenza di FdI-An, e Paola Frassinetti, portavoce regionale lombardo del partito.
«Ci attendiamo una netta condanna da parte di Pisapia e della sua maggioranza – aggiungono Marco Osnato, capogruppo di FdI-An a Palazzo Marino, e Vincenzo Viola, Capogruppo in Zona 3 – , compreso il Presidente della Zona 3 Renato Sacristani da sempre benevolo nei confronti del cosiddetto ‘antifascismo militante’. In questi mesi la sinistra milanese, anche istituzionale, ha alimentato un clima di odio contro le commemorazioni di Ramelli e Pedenovi che, condivisibili o meno nelle forme, non hanno mai avuto esiti violenti. Ora ci aspettiamo una netta presa di distanza da chi invece la violenza la pratica ogni giorno e questa notte si è accanito contro un luogo di cultura e, paradosso della storia, dando alle fiamme migliaia di libri».
[slideshow_deploy id=’16735′]
