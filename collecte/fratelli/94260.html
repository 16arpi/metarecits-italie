Meloni: Si a Pannella senatore a vita

«Credo che le idee dei radicali siano quanto di più distante ci sia dalla mia visione del mondo. Molte di queste non sono condivisibili, prime su tutte le campagne pro eutanasia, aborto e droga, le combatto e continuerò a farlo. Ma questo non mi impedisce di riconoscere a Pannella di aver sempre combattuto per le cose nelle quali crede con onestà e coerenza.
  
Non dimentico che 25 anni fa, quando la destra non aveva diritto di parola, Pannella animava trasmissioni per dare a tutti la possibilità di confrontarsi. E non ha accettato la violenza politica che la sinistra estrema considerava lecita negli anni di piombo. Abolirei la norma costituzionale sui senatori a vita, ma se quegli scranni sono stati occupati negli anni da gente come Scalfaro e Monti, ben venga la nomina di Marco Pannella, un uomo che non si è mai risparmiato per portare avanti quelle idee in cui crede».
È quanto dichiara Giorgia Meloni, fondatore di ‘Fratelli d’Italia – Centrodestra nazionale’.
