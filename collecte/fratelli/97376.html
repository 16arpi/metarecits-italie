Partiti, Meloni: 13 settembre congressi provinciali e congresso&#8230;

…REGIONALE IN CAMPANIA. «I congressi provinciali e il congresso regionale nella Regione Campania, tappa importante per definire l’assetto di Fratelli d’Italia-Alleanza Nazionale sul territorio in vista dell’impegnativa scadenza elettorale, sono indetti per sabato 13 settembre 2014».
  
 
È quanto comunica in una nota il presidente di Fratelli d’Italia-Alleanza Nazionale, Giorgia Meloni, precisando di aver concertato con il portavoce regionale Luigi Rispoli e i parlamentari campani Edmondo Cirielli e Marcello Taglialatela la cornice politica dell’appuntamento.
«Sarà una grande occasione di dibattito e di coinvolgimento di tutte le energie attive presenti nella Regione, una delle più virtuose per FdI-An. Al riguardo non vi saranno gli scontri interni di cui qualcuno ha parlato in questi mesi. Gli onorevoli Cirielli e Taglialatela, insieme al portavoce regionale Rispoli, hanno costruito un progetto politico unitario e solido candidando il presidente della provincia di Salerno Antonio Iannone alla carica di coordinatore regionale. Ovviamente chiunque sarà libero di proporre altre candidature, ma sapere che le personalità più autorevoli di FdI-An si impegnano insieme per dare una guida solida al partito e capeggiare la sfida delle regionali è un’ottima notizia. Contestualmente, a rafforzare il ruolo della comunità campana in FdI-An, chiederò a Luigi Rispoli di entrare a far parte del Coordinamento politico nazionale e, quindi, della Direzione nazionale», aggiunge Meloni.
Roma, 9 luglio 2014
