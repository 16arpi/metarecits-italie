Pnrr, Bellucci: proroga bando asili è fallimento del Governo

“La proroga della scadenza del bando asili nido, conseguenza del numero estremamente esiguo di istanze per accedere ai finanziamenti, è la prova del fallimento del Governo dei finti migliori nella gestione dei fondi del Pnrr al primo banco di prova. Un segnale allarmante sul quale ho incalzato il ministro Elena Bonetti nel corso dell’audizione presso le commissioni riunite Affari costituzionali, Lavoro e Affari sociali della Camera. L’assenza di servizi dedicati all’infanzia come gli asili nido, unitamente alla carenza di politiche attive del lavoro, sono un grande ostacolo per l’occupazione femminile. Troppe donne, in particolare al Sud, sono costrette a dover scegliere tra il prosieguo della propria carriera lavorativa e il desiderio di mettere al mondo un figlio e costruire una famiglia. Come FdI abbiamo più volte messo in guardia il Governo sulle conseguenze nefaste di una gestione accentratrice che ha escluso la sussidiarietà e qualsiasi forma di alleanza tra pubblico/privato/terzo settore. Se l’esecutivo Draghi non sarà più umile e non correggerà la rotta, avremo un’Italia ancora più divisa in cui saranno le donne, i bambini  e le famiglie a pagare il prezzo maggiore.”

Lo dichiara Maria Teresa Bellucci, deputato capogruppo FDI in commissione affari sociali.
