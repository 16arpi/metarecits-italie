Migranti. Fazzolari: Documento segreto Ue per obbligatorietà Global compact? Chiederò audizione premier Conte in Commissione Politiche comunitarie

“Comportamento inaccettabile della Commissione europea emerso dalla pubblicazione del documento, che sarebbe dovuto rimanere segreto ma pubblicato dal quotidiano online ‘La voce del patriota’, in base al quale l’Unione europea vorrebbe rendere obbligatorio il Global compact per l’immigrazione anche per gli Stati che si sono dichiarati contrari. Un’azione gravissima contro la sovranità degli Stati nazionali, e in particolare per quanto riguarda l’Italia un insulto al Parlamento, che ha votato recentemente una mozione di Fratelli d’Italia che impegna il governo a non aderire al Global compact. In qualità di capogruppo di FdI nella Commissione Politiche dell’Unione europea del Senato, chiederò l’immediata audizione del premier Conte, che attualmente detiene la delega sulle politiche comunitarie, per riferire su questa gravissima vicenda”. Lo dichiara il senatore di Fratelli d’Italia, Giovanbattista Fazzolari, responsabile del programma di Fratelli d’Italia.
