Antiriciclaggio, Rizzetto: Ridurre penalità per assegni senza clausola di non trasferibilità

“Ridurre urgentemente le sproporzionate penalità per chi emette assegni sprovvisti della clausola di non trasferibilità: troppi cittadini in buona fede sono stati sanzionati a causa di una normativa antiriciclaggio mal recepita e la totale assenza di campagne informative sulle nuove regole”.  È quanto dichiara in una nota il deputato di Fdi, Walter Rizzetto, che chiede al governo Lega-M5S di intervenire su un’ingiustizia che si sta perpetrando da troppo tempo, considerando che, per modesti importi, vengono accusati di riciclaggio e pesantemente multati onesti cittadini ancora in possesso dei vecchi blocchetti di assegni bancari e postali, sprovvisti della clausola di non trasferibilità. “Questo intervento doveva essere tra le priorità dell’esecutivo a tutela dei piccoli risparmiatori. Anche gli istituti bancari sono colpevoli di non aver comunicato ai propri clienti la necessità di dover apporre manualmente la clausola di non trasferibilità, visto che non hanno provveduto a ritirare i vecchi assegni sprovvisti di tale dicitura – conclude Rizzetto”.
