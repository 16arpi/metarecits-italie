Scontri: violenze antagonisti a Bologna contro forze dell’ordine inaccettabili

“Ancora violenze e scontri generati dai collettivi, a Bologna, rivolti contro la Polizia di Stato. La mia totale solidarietà va agli uomini e alle donne delle forze dell’ordine, che con fermezza e professionalità hanno affrontato i soliti violenti, tra lanci di petardi e sassi, rischiando la loro incolumità.
Spiace constatare che certa sinistra continui a tollerare e, talvolta, a foraggiare questi facinorosi, anziché condannare apertamente questi episodi e mostrare solidarietà a chi, ogni giorno, lavora per garantire la sicurezza di tutti”. Lo scrive sui social il presidente del Consiglio, Giorgia Meloni.
“Condanniamo senza appello gli attacchi di questi aggressori seriali e ci auguriamo che la politica tutta sia dalla stessa parte nel censurare simili comportamenti. Nessuno può arrogarsi il diritto di decidere chi può o non può manifestare, tantomeno imponendolo con la violenza e a discapito dell’incolumità generale. È dovere di tutti, istituzioni e società civile, fare fronte comune per isolare questi intolleranti, che seminano odio e violenza, e difendere i valori di una società libera e civile”, aggiunge Tommaso Foti, capogruppo di Fratelli d’Italia alla Camera.
