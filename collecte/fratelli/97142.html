Immigrazione/sicurezza, Meloni: A Milano situazione insostenibile&#8230;

…INTERROGAZIONE AL MINISTRO ALFANO. “La presenza di immigrati extracomunitari a Milano è diventata insostenibile, i bivacchi sono ovunque a cominciare dalla Stazione Centrale. Alle somme erogate per l’operazione Mare Nostrum bisogna aggiungere quelle che i Comuni devono sostenere per l’accoglienza e la profilassi medica.
  
Una situazione pesantissima che, peraltro, è priva di alcun coordinamento per la gestione di questa emergenza. Gli enti locali, come ha denunciato più volte l’Anci, sono costretti a investire fondi, togliendoli ad altri settori, per tamponare questa emergenza”. È quanto denuncia il capogruppo di Fratelli d’Italia-Alleanza nazionale Giorgia Meloni in un’interrogazione al ministro dell’Interno Angelino Alfano.
            “Per avere tutti chiarimenti su questi flussi- ha concluso Meloni- abbiamo chiesto al ministro Alfano quanti siano i fondi destinati ai Comuni per la gestione dell’emergenza immigrazione, quanti siano tra i nuovi arrivi i richiedenti asilo e quali le malattie endemiche riscontrate dall’inizio del 2013 ad oggi negli sbarchi di clandestini nelle nostre coste”.
G. MELONI, RAMPELLI, CIRIELLI, CORSARO, LA RUSSA, MAIETTA, NASTRI, TAGLIALATELA, TOTARO. Al Ministro dell’Interno e al Ministro della Salute Per sapere – premesso che:
negli ultimi mesi le nostre coste hanno visto l’aumento degli sbarchi di immigrati irregolari, certificando che ogni operazione messa in campo dal Governo a partire da Mare Nostrum risulti essere un semplice accompagnamento in sicurezza sulle nostre coste, con un costante aggravio di costi per la collettività;
tra i molti clandestini irregolari vi sono alcuni rifugiati, per lo più Siriani, che appena si vedono riconosciuto lo status di rifugiati abbandonano i centri di accoglienza, riversandosi nelle città metropolitane;
ad oggi Comuni come Milano hanno  accolto e assistito nei propri centri di prima accoglienza e in stazione centrale 5.600 persone, un quarto dei quali sono bambini, alcuni di pochi mesi e l’ottanta per cento del totale sono uomini e donne sotto i 35 anni di età;
la situazione a Milano si è fatta insostenibile con bivacchi in più punti della città a cominciare dalla Stazione Centrale;
alle spese ingenti dell’operazione Mare Nostrum vanno sommate tutte quelle sostenute dai Comuni per l’accoglienza e la profilassi medica;
ad oggi non esiste alcun coordinamento per la gestione di questa emergenza, e le amministrazioni locali sono costrette ad investire risorse proprie per tamponare le insufficienze della politica di accoglienza messa in atto dal Governo -:
quanti siano complessivamente i fondi destinati alla gestione dell’emergenza immigrazione da parte delle Amministrazioni centrali;
quanti richiedenti asilo abbiano chiesto la presa in carico della loro domanda  ad altro Paese come previsto dal nuovo trattato Dublino III;
quante malattie endemiche siano state riscontrate dall’inizio del 2013 ad oggi negli sbarchi di clandestini nelle nostre coste;
quale sia la previsione di spesa fatta dal Governo per affrontare l’invasione costante delle nostre coste.
 
G. MELONI, RAMPELLI, CIRIELLI, CORSARO, LA RUSSA, MAIETTA, NASTRI, TAGLIALATELA, TOTARO
