Milano, Meloni: flash mob di FdI contro iniziativa illegale e discriminatoria di Pisapia su immigrati

Flash mob di Fratelli d’Italia questa mattina a Milano contro l’iniziativa del sindaco Pisapia di dare 350 euro al mese ad ogni famiglia che ospiterà un immigrato richiedente asilo. “È un atto discriminatorio e in quanto tale illegale per il nostro ordinamento e Fratelli d’Italia è pronta a denunciarlo – dichiara il presidente nazionale di Fratelli d’Italia, Giorgia Meloni-.
E per rendersene conto non serve citare il principio di uguaglianza della nostra Costituzione: basta leggere il Testo unico sull’immigrazione del 1998 e sulla parità di trattamento e diritti sociali. Se un’amministrazione pubblica non può, per legge, discriminare gli immigrati rispetto ai cittadini italiani nell’accesso ai servizi sociali, quella stessa amministrazione pubblica non può adottare provvedimenti che prevedono servizi sociali solo per gli immigrati ed escludono gli italiani. Fratelli d’Italia è pronta a difendere questo principio di giustizia sociale e stamattina a Milano è scesa in piazza per ribadirlo al sindaco Pisapia e al governo Renzi, vera fonte di ispirazione per molti amministratori che  utilizzano la scusa dell’accoglienza per fare gli interessi di tutti ma non del popolo italiano”.


