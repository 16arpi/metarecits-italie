Fratelli d’Italia, Monica Picca aderisce al movimento e si candida alle elezioni regionali del Lazio

Partecipazione, democrazia e merito – ha dichiarato il consigliere – rappresentano i principi di base su cui puntare la mia azione politica. Principi che hanno da sempre caratterizzato la mia persona e il mio impegno anche sul territorio. La politica, ora più che mai, ha bisogno di questi valori. Non si tratta di nessun cambio di casacca, né di scossone che si voglia dare a questa maggioranza municipale: resto nel gruppo che ha voluto la mia candidatura alle amministrative del 2008 e ne seguo le sue dinamiche, legandomi al valore della coerenza in cui sono abituata a rispecchiarmi. L’unico balletto a cui abbiamo assistito in questi mesi è stato quelle delle primarie all’interno del centro-destra, primarie che prima sono state promesse e poi, di colpo annullate.
  
La battaglia delle primarie ha interessato anche la mia attività municipale, considerato che ho presentato personalmente un ordine del giorno, approvato dall’aula, che prevedeva la possibilità di adottare il criterio delle primarie, come strumento democratico e partecipativo, alle elezioni per ogni livello: dalle amministrative alle politiche. Purtroppo così non è stato e non possiamo di certo fermarci davanti agli ostacoli. In un contesto delicato della politica, bisogna porsi degli obiettivi e il nostro obiettivo è quello di non avere paura. Non aver paura di dire cosa si pensa e non aver paura di trasmettere i valori in cui si crede. Ringrazio anche il Presidente Vizzani per le parole di stima che ha speso nei miei confronti e per il rapporto professionale che abbiamo maturato in questi anni di lavoro e che ci vedrà ancora collaborare nei prossimi mesi. Sono pronta a mettermi a disposizione di un movimento nuovo e di operare, ancora una volta, per il bene della nostra città.
Fratelli d’Italia – ha detto il deputato Marco Marsilio – nasce anche nel Municipio XIII e trova in Monica Picca il suo degno rappresentante. Ho chiesto a Monica di candidarsi alla Regione Lazio e di far comparire il suo nome anche nella lista di ‘Fratelli d’Italia’ alla Camera. Questo partito nasce dalla presa d’atto di proporre ai cittadini un progetto politico credibile e dall’idea di creare un grande movimento popolare che possa interpretare i bisogni delle persone.
