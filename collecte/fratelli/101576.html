Agricoltura, Petrenga: Il settore cresce ma il latte crolla&#8230;

…IL GOVERNO PRENDA INIZIATIVE URGENTI A TUTELA DEL SETTORE, CHIUSE 25MILA STALLE. ”In Italia l’agricoltura cresce e aumentano le esportazioni: nel 2015 di quasi il 4 per cento con un fatturato di quasi 37 miliardi di euro. Purtroppo, rimane invece critica la situazione nazionale per la produzione del latte. L’aumento della produzione commercializzata di latte vaccino in Italia, iniziato nel novembre 2009, e proseguito sia pur con diversa intensità fino al giugno 2012, da luglio 2012 ha cominciato a evidenziare un significativo calo”. È quanto ha dichiarato la deputata di Fratelli d’Italia-Alleanza nazionale Giovanna Petrenga durante il question time rivolto al ministro dell’Agricoltura Maurizio Martina.
“A ciò si aggiunge – ha proseguito Petrenga – la diminuzione del numero di allevamenti, che nello scorso decennio ha fatto registrare la chiusura di quasi 25.000 stalle, vale a dire due su cinque di quelle in attività all’inizio. La produzione lattiero-casearia italiana è una produzione d’eccellenza che subisce l’attacco di imitazioni e contraffazioni in tutto il mondo e in quanto tale va sostenuta e tutelata”.
“Ci auguriamo – ha concluso la deputata di Fdi-An- che il fondo per le emergenze istituito dal Governo sia in grado di dare un sostegno importante a questo settore e che soluzioni siano adeguate. Dobbiamo salvaguardare tutta la filiera imprenditoriale che ruota attorno alla produzione del latte”.
