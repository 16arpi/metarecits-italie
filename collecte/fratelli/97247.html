Passariello: Priorità inserimento lavorativo a cittadini campani

“Ben venga destinare progetti e risorse finanziarie all’occupabilità dei cittadini stranieri, ma in una fase di forte crisi economica e sociale come questa, che si ripercuote in maniera tragica su migliaia di famiglie campane, bisognerebbe concentrare gli stessi sforzi nel reperimento delle risorse necessarie a ridare occupazione ad i nostri lavoratori, dando loro priorità” E’ quanto dichiarato in una nota dal Capogruppo di Fratelli d’Italia – Alleanza Nazionale in Regione Campania, Luciano Passariello, alla luce dell’incontro avvenuto stamane con i disoccupati dell’Associazione “Forza Sociale”, durante il quale si è portata all’attenzione del Capogruppo la cifra di 900 mila euro destinata dall’Assessorato all’Immigrazione, retto dall’Assessore al Lavoro della Regione Campania, a percorsi di formazione ed inserimento lavorativo rivolti a cittadini stranieri, all’interno del progetto “1×900”. Il progetto è parte del Piano per l’immigrazione della Regione Campania varato dall’Assessore Severino Nappi. “Bisogna avere assolto l’obbligo “occupazionale” verso i cittadini della propria Regione prima di poter pensare di destinare risorse a progetti di inserimento lavorativo di cittadini stranieri”.
  
 
“La risoluzione del problema dell’immigrazione, poi, non può prescindere da percorsi seri di integrazione che portino ad una presa di coscienza e ad una condivisione delle abitudini e della cultura del Paese ospitante. Per far ciò bisognerebbe far si che questi corsi di formazione possano prevedere il coinvolgimento sia di cittadini campani che di cittadini stranieri, in modo da riuscire ad unire formazione, accesso al lavoro ed integrazione” , ha concluso il Capogruppo di Fdi-An.
 
