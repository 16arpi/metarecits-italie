Pensioni, Rizzetto: Aumento 80 euro trovata mediatica pre-elettorale di Renzi

Ci spieghi dove trova la copertura? “Ennesima trovata mediatica pre elettorale del Governo Renzi. La rivisitazione delle pensioni minime si fa con un provvedimento completo, onnicomprensivo e che sia strutturale nel tempo e non solo spot. Qualora la maggioranza si volesse mettere d’accordo sulle pensioni, anche le minime, ebbene, noi siamo qui, pronti a discuterne ma non come sta facendo il primo Ministro, in modo offensivo e demagogico nei confronti di persone che prendono poche centinaia di euro al mese. Le nostre proposte ci sono e vorremmo quanto meno discuterne nelle sedi opportune, non su Twitter. Le pensioni sino a 500,00 euro sono 2.260.000 per circa 8,3 miliardi all’anno. Ora: 80,00 euro per 12 mesi sono 960,00 euro che dobbiamo moltiplicare per 2,2 milioni di trattamenti. Quindi circa 2,2 miliardi di euro di copertura. Ci faccia sapere dove li trova e soprattutto cosa intenda fare per categorie quali gli esodati, i Q96 ed i lavoratori precoci. Meno balle e più carta scritta”. È quanto dichiara il deputato di Fratelli d’Italia-Alleanza nazionale Walter Rizzetto, componente della commissione Lavoro.
