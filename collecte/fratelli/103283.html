Referendum, Donzelli: Grave indicazione voto delegato carabinieri Cocer

“Riordino carriere solo con vittoria del ‘sì’: sindacalista Vincenzo Romeo avalla ricatto governo Renzi”. “E’ grave e inaccettabile che un delegato del sindacato carabinieri Co.Ce.r., per i quali è vietato manifestare orientamenti politici, esprima pubblicamente un’indicazione di voto per il referendum costituzionale. Ancor più grave è che faccia intendere in una nota che l’impegno del governo Renzi nel riordino delle carriere sia subordinato alla vittoria del sì”. Così il coordinatore dell’esecutivo nazionale di Fratelli d’Italia Giovanni Donzelli denuncia la presa di posizione del delegato nazionale Vincenzo Romeo, in un articolo pubblicato sul suo sito ufficiale.

“Le parole di Romeo sono gravi – sottolinea Donzelli – nell’articolo sostiene, riferendosi al governo, che ‘ci hanno fatto riprendere a camminare e ci garantiscono che domani potremo tornare a correre’, spiegando senza mezzi termini che ‘è già stato cambiamento e dobbiamo continuare a favorire chi ci ha sostenuto sbloccando il tetto salariale e sta sostenendo le nostre aspettative con riscontri concreti e non solo politici’. Renzi e il Pd sono alla disperazione e stanno utilizzando artifizi e ricatti di ogni genere per recuperare con grande affanno il divario sul referendum – conclude Donzelli – ma questo non autorizza un rappresentante sindacale dei carabinieri ad esprimersi in questi termini rispetto al voto del 4 dicembre”.
