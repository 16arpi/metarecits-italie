Marcheschi  e Donzelli: raccolte oltre 500 firme in poche ore per chiedere dimissioni Monti

Oggi, in via Roma a Firenze, Fratelli d’Italia ha allestito un gazebo per la raccolta delle firme dei tanti cittadini che chiedono le dimissioni di Mario Monti dalla carica di senatore a vita. Oltre 500 le firme raccolte in poche ore, ed anche i negozianti sono usciti in strada a firmare. «La gente – ha dichiarato il consigliere regionale del neogruppo Fratelli d’Italia, Paolo Marcheschi, presente al gazebo, promotore della raccolta firme per sostenere la causa antimontiana insieme a Giovanni Donzelli – ha voglia di partecipare e di dire la sua. Non ne può più di tasse e rincari Monti avrà abbassato lo spread, ma anche il Pil, i redditi delle famiglie e il numero di aziende attive.
  
E la gente non se ne scorda. Prima di candidarsi a premier del Paese, il Professore avrebbe dovuto dare un segnale di serietà e coerenza, rinunciando alla comoda – ma soprattutto sicura – poltrona di senatore a vita”. “L’iniziativa di oggi pomeriggio in Piazza della Repubblica – continuano i due consiglieri – è stata un’occasione importante per spiegare alla gente, incuriosita dal simbolo e dai braccialetti tricolore, che Fratelli d’Italia farà parte della coalizione di centrodestra insieme al PdL per battere la sinistra di Bersani e Vendola, ma con la volontà di esprimere un candidato premier diverso da Silvio Berlusconi, nel segno del rinnovamento. Nessuno mette in dubbio il ruolo di leader della coalizione in capo a Berlusconi, ma chiediamo al PdL di ripensare al candidato premier per favorire un salto generazionale e investire sul futuro del centrodestra e dell’Italia intera. Noi proponiamo – concludono i consiglieri – un candidato energico, giovane, competente e onesto nella persona di Giorgia Meloni”.
Roma, 4 gennaio 2013
