Patto Stabilità, Fitto: positive le dichiarazioni di Gentiloni, ora occorre nuova visione regole governance economica

“Le dichiarazioni  del Commissario agli Affari Economici Gentiloni sul fatto che si possa arrivare nel breve periodo ad una riforma delle regole del Patto di Stabilità, sono da considerare positive;  se questo e’ il suo impegno va sostenuto. Al tempo stesso auspichiamo che da parte della Commissione e dei diversi Stati membri si operi una scelta in tempi rapidi per prolungare la sospensione delle regole attuali anche oltre il 2023. La pandemia prima, la crisi russo-ucraina ora hanno messo in evidenza gli errori di un’impostazione passata basata su una politica di austerità, che ha indebolito  le nostre economie ma ci ha resi più instabili anche dal punto di vista geopolitico. Le sfide nei settori della difesa e della sicurezza, nonché quelle energetiche, richiedono coraggio e pragmatismo, ed è per questo che sarà fondamentale nei prossimi anni garantire investimenti sia a livello europeo e sia a livello nazionale, e per far questo occorre adottare nuove regole che tengano conto dei mutamenti che stiamo vivendo e che proseguiranno anche nei prossimi anni”. 
Così in una nota il copresidente del gruppo Ecr-FdI al Parlamento europeo, Raffaele Fitto.
