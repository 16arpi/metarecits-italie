Diciotti, Meloni: Fuori dal mondo indagare chi vuole bloccare immigrazione clandestina

«Penso che queste indagini contro il ministro Salvini vengano fatte da giudici che sono in cuor loro dei grandi sostenitori del ministro Salvini. Perché è francamente una cosa abbastanza fuori dal mondo indagare un ministro che cerca di bloccare l’immigrazione illegale quando nessuno negli anni scorsi ha pensato di indagare ministri che favorivano l’immigrazione clandestina, che in Italia è un reato. Quindi, o questi giudici effettivamente non hanno letto il codice penale o vogliono fare un favore al ministro dell’Interno perché queste cose altro non fanno che far capire ancora di più quanto una certa cultura dell’accoglienza e dell’immigrazione a tutti i costi sia andata un po’ fuori dalle normali regole di quello che si può e di quello che non si può fare».
Lo ha detto il presidente di Fratelli d’Italia, Giorgia Meloni, interpellata in diretta a Radio Radio sulla richiesta di autorizzazione a procedere in giudizio nei confronti del ministro dell’Interno Salvini decisa dal Tribunale dei ministri di Catania per il caso Diciotti.
