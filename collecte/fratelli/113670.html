Europee. Santanchè: Basta austerity, rilanciare investimenti e infrastrutture

“Fratelli d’Italia si candida a queste elezioni europee per realizzare un’idea diversa di Europa, che passa dal superamento delle politiche di austerity”. A dirlo è la senatrice di Fratelli d’Italia Daniela Santanchè, e candidata per FdI alle prossime elezioni europee nel Collegio Nord-Ovest, nel corso del suo intervento alla Conferenza programmatica in corso al Lingotto di Torino. “L’austerity ha fatto tanto male alle famiglie e alle imprese italiane. Vogliamo una nuova politica economica che non significa politiche di indebitamento per fare assistenzialismo, come ha fatto questo governo con il reddito di delinquenza, ma piuttosto per sostenere gli investimenti e in particolare quelli sulle infrastrutture. Fratelli d’Italia dice sì alla Tav, al ponte sullo Stretto di Messina, all’alta velocità sulla Brescia-Verona, alla Gronda di Ponente e alle altre 28 opere bloccate che darebbero 155mila posti di lavoro. Perché, l’obiettivo deve essere quello di arrivare in Europa per cambiare tutto al fine di ripartire e crescere” conclude la senatrice di FdI.
