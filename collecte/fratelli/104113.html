Migranti, Cirielli: Alfano è spudorato

“Sentire affermare senza pudore e con toni trionfalistici dal ministro responsabile della più grande invasione dell’Italia dai tempi delle invasioni barbariche che il nostro Paese ha coniugato sul tema immigrazione sicurezza e solidarietà è un’autentica vergogna”. È quanto dichiara Edmondo Cirielli, deputato di Fratelli d’Italia-Alleanza Nazionale, componente della Commissione Esteri di Montecitorio.
“È poi – spiega – un affronto alle centinaia di vittime di rapine, stupri, furti, lesioni, compresi moltissimi appartenenti alle Forze dell’Ordine che da tutte le statistiche risultano aver subito il maggior numero di aggressioni. Il ministro Alfano porterà sulla sua coscienza anche verso le future generazioni questo misfatto compiuto insieme con il Pd. Oltre 500mila persone per lo più provenienti da paesi lontani anni luce dai nostri standard di civiltà. Nazioni dove i diritti umani non sono sentiti come un valore e i diritti delle donne e dei più deboli calpestati quotidianamente. Lo sconvolgimento sociale che ne è derivato ci ha colpito duramente e ci colpirà a lungo, perché deve ancora manifestarsi pienamente”.
“Le parole del ministro degli Esteri- conclude Cirielli – appaiono un invito agli scafisti e ai migranti di puntare ancor di più sull’Italia. Unico paese dove grazie allo stesso Alfano e al Pd il salvacondotto per l’ingresso illegale è la normalità e l’impunità verso i reati ormai la regola”.
