Fisco. De Bertoldi: Dottori commercialisti promuovono ddl FdI su fatturazione elettronica

“Come Fratelli d’Italia siamo soddisfatti dal giudizio positivo espresso dall’Associazione nazionale dei dottori commercialisti sul nostro disegno di legge sulla fatturazione elettronica. Ciò conferma la nostra capacità di interpretare le necessità e le richieste del mondo imprenditoriale e delle categorie professionali”. Lo dichiara il senatore di Fratelli d’Italia, Andrea de Bertoldi, segretario della Commissione Finanze e primo firmatario del ddl.
“Il nostro disegno di legge punta a tutelare le PMI, già vittime di un fisco esoso e spesso iniquo, ed allo stesso tempo premiare quelle imprese virtuose in grado di anticipare, grazie a investimenti e sacrifici, gli obblighi di legge. Inoltre, interveniamo su un ambito che da sempre rappresenta un freno all’imprenditoria privata e cioè la burocrazia. Prevedere un sistema graduale e premiale per la fatturazione elettronica serve, appunto, ad evitare che i nuovi obblighi pesino in maniera eccessiva sulle imprese e ne frenino lo sviluppo e l’iniziativa”, conclude il senatore di Fratelli d’Italia.
