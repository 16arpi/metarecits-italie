Carceri, Cirielli: Governo sordo a richieste polizia penitenziaria

“Alle donne e agli uomini della Polizia Penitenziaria che celebra oggi il 200esimo anniversario della fondazione diciamo il nostro grazie per la dedizione e lo straordinario impegno quotidiano. Purtroppo, però, gli agenti hanno poco da festeggiare. Le criticità del sistema carceri restano e il governo è sordo alle richieste degli operatori. La carenza degli organici, la mancanza di dotazioni di risorse finanziarie e tecnologiche adeguate, unitamente alle continue aggressioni che i nostri agenti sono costretti a subire anche per effetto del nuovo regime di custodia attenuata voluto dal Pd sono emergenze vere rispetto alle quali il silenzio dell’esecutivo è assordante. Per questo, esprimiamo la nostra vicinanza e la nostra solidarietà a chi oggi è in piazza per chiedere attenzione e soluzioni. Il governo non continui a sottovalutare il problema. Quando saremo al governo ci batteremo perché il carcere sia innanzitutto un posto civile e dove chi lavora servendo lo Stato sarà trattato con dignità e riconoscenza”. È quanto dichiaraEdmondo Cirielli, deputato di Fratelli d’Italia-Alleanza Nazionale, responsabile del Dipartimento Giustizia del partito.
