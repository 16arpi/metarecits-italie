Roma. Fdi: sgomberare subito immobili occupati

“Apprezziamo l’iniziativa del sindaco Alemanno che ha scritto al questore e al prefetto di Roma per denunciare le occupazioni abusive avvenute negli ultimi giorni da parte dei ‘movimenti di lotta per il diritto all’abitazione’. In particolare, segnaliamo la gravità della situazione di piazza Pecile, alla Garbatella: dopo aver tentato invano di occupare uno stabile di nove piani in fase di completamento in via Costantino, i movimenti hanno occupato un locale che circa un anno fa fu sgomberato, lasciando scoperto di fatto un intero quartiere, perché ritenuto instabile ed insicuro.  Come si suol dire, ‘oltre al danno la beffa’ per i cittadini della Garbatella che, in pochissimo tempo, hanno visto lo stabile di piazza Pecile cambiare da sede Asl di quartiere a rifugio per senza tetto e luogo degradato. Sul tema delle occupazioni Roma non può essere tenuta in ostaggio da nessuno, per questo ci farebbe piacere che anche Marino, candidato a sindaco di Roma, stigmatizzasse quelle azioni illegali della sinistra così come ha fatto il sindaco Alemanno, ma sarà difficile visto che è sostenuto da quella stessa sinistra estrema che ha sempre avallato la politica delle occupazioni dei centri sociali. Tutte le istituzioni lancino lo stesso netto segnale affinché si sgomberino subito gli immobili occupati abusivamente e si ristabilisca così il giusto ordine e decoro alla nostra città”.


È quanto dichiarano gli esponenti di ‘Fratelli d’Italia’ Andrea De Priamo, presidente della commissione Ambiente di Roma Capitale e Glauco Rosati, consigliere in XI Municipio.
Roma, 9 aprile 2013


