Elezioni, Perrone-Tucci-Vallone: Sicurezza al fisco, sanità e rilancio del mezzogiorno, la gente chiede risposte concrete

“Il Sud ha bisogno di risposte concrete e di soluzioni capaci di fronteggiare le emergenze. Dal voto del 4 marzo si aspetta una svolta vera, che non può essere quella impossibile da realizzare dei Cinquestelle e neanche quella utopistica e permissiva del centrosinistra e di Renzi, che hanno fallito e non meritano prove d’appello. Oggi siamo a Nardò, ieri siamo stati a Monteroni e a Taranto. Stiamo facendo un bellissimo viaggio sul territorio e i problemi che emergono sono quelle a cui il programma di Fratelli d’Italia si è focalizzato egregiamente: sicurezza al fisco, sanità, rilancio del Mezzogiorno, occupazione. E poi i trasporti, servizio che nel Salento e un po’ in tutta Puglia è particolarmente carente. Proprio stasera, a Nardò, saremo a contatto con i cittadini di questa terra, che peraltro sta vivendo sulla propria pelle l’esperienza per nulla invidiabile della presidenza Emiliano. Un esempio clamoroso è la questione Xylella, che ha devastato l’agricoltura pugliese e decine di aziende del settore. Un settore, lo ricordiamo, che rappresenta un comparto cruciale per la Puglia. Si tratta di un problema sul quale la risposta dei governi regionale e nazionale è stata sterile, tardiva e contraddittoria”.
Sono le parole dei candidati di Fratelli d’Italia alla Camera Maria Rosaria Tucci, Pierpaolo Signore, Ivana Vallone, e del candidato di Fratelli d’Italia al Senato Paolo Perrone.
