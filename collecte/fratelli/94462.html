Iadicicco: con Zingaretti si immagina catastrofe

Zingaretti ha scelto ‘immagina’ come slogan per la campagna elettorale. Niente di più riuscito: immagino che catastrofe possa essere trovarselo a capo della Regione Lazio. Cosa farà l’ex presidente della Provincia di Roma se malauguratamente dovesse essere eletto? Alienerà e razionalizzerà i beni immobili dell’Ente per quattro soldi e si indebiterà comprando un grattacielo in periferia da 260 milioni di euro così come ha fatto in Provincia?  Oppure si preoccuperà unicamente di creare hot spot wi-fi malfunzionanti in giro per il Lazio, dimenticandosi delle competenze principali della Regione? I cittadini di Roma e provincia si ricordano bene i disastri causati da Zingaretti, non sarà difficile per loro guardare altrove e scegliere la novità di Fratelli d’Italia. È quanto dichiara in una nota l’ex consigliere provinciale di Roma ed esponente di ‘Fratelli d’Italia – Centrodestra nazionale’, Federico Iadicicco.
Roma, 23 gennaio 2013
