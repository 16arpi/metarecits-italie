F35, La Russa: Sciocchezza non sostituire aerei obsoleti

«La mozione del Pd sugli F35 è un escamotage perché come al solito si preferisce non prendere una decisione chiara e seria. La domanda è molto semplice: dobbiamo o no avere un’ Aeronautica? Secondo me si. Decida pure il Parlamento quindi ma l’Aeronautica italiana deve rimanere all’ altezza con un numero di aerei sufficienti. Immaginare di non rinnovare quelli che negli anni sono diventati obsoleti è una sciocchezza perché in quel caso saremo l’unica nazione senza Aeronautica. È da bugiardi inoltre dire ‘tagliamo gli aerei e facciamo le scuole’ perché purtroppo secondo le attuali normative i soldi che si risparmierebbero andrebbero solo ad abbattere il debito pubblico e non possono essere destinati altrove. Personalmente, se fosse possibile, vorrei destinarli al comparto ‘ Sicurezza – Difesa’ e soprattutto alla retribuzione da fame di coloro che in divisa, tutti i giorni, difendono la nostra libertà e la nostra sicurezza».
È quanto dichiara Ignazio La Russa, presidente di Fratelli d’Italia.
Roma, 26 giugno 2013
