Salva bebè. Ciriani: Lettera presidente Senato per deliberante. Italia deve avere presto una legge

“La tragedia dei neonati, inconsapevolmente abbandonati in auto, vittime di ipertermia, per la drammaticità con cui sconvolgono l’opinione pubblica impone che subito siano individuate soluzioni. Fratelli d’Italia con la sua leader Giorgia Meloni si è fatta promotrice di questa battaglia di civiltà, presentando una proposta di legge per l’installazione di sensori sui seggiolini per bambini che alcuni giorni fa, incontrando il consenso unanime delle forze politiche, è stata approvata in Commissione Trasporti alla Camera. Ora chiedo che anche in Senato l’esame possa essere rapido, consentendo alla nostra Nazione di dotarsi di una legge che la porrebbe all’avanguardia e punto di riferimento per gli altri Paesi. Perciò ho inviato una lettera al presidente del Senato Maria Elisabetta Alberti Casellati, affinché assegni in sede deliberante il disegno di legge. Inoltre, ho sollecitato anche gli altri presidenti dei gruppi parlamentari in Senato chiedendo loro la disponibilità e l’impegno per consentire in tempi brevi l’approvazione di un provvedimento che reputo di grandissima importanza. Dobbiamo impedire che altri bambini possano rimanere vittime di ipertermia e che nuove tragedie segnino per sempre le nostre famiglie”.
Lo dichiara il presidente dei senatori di Fratelli d’Italia, Luca Ciriani.
