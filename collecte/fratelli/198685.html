Immigrazione: su paesi sicuri Ue conferma efficacia linea Meloni

“L’Europa conferma ancora una volta che l’agenda Meloni sull’immigrazione è coerente ed efficace. L’annuncio del commissario Ue agli Affari Interni, Brunner sull’arrivo della prima lista europea di Paesi sicuri per i rimpatri entro il mese di giugno, al fine di accelerare le procedure di frontiera per le domande probabilmente infondate si pone nel solco di quello che il governo italiano sta facendo da due anni a questa parte. È inoltre un’ulteriore dimostrazione del fatto che l’Ue procede in direzione diametralmente opposta a quella dei giudici italiani, che con un’interpretazione singolare del diritto europeo stanno bloccando di fatto l’esecuzione del protocollo Italia-Albania.
Ci auguriamo che con l’arrivo dell’elenco dei Paesi sicuri stilato dall’Ue i centri albanesi possano entrare pienamente in funzione e che i giudici italiani, oltre a disattendere le pronunce della nostra Cassazione, non arrivino a contestare persino ciò che verrà deciso a Bruxelles per ostacolare le politiche migratorie del governo italiano. Se ne facciano una ragione le sinistre italiane che mostrano europeismo solo quando fa loro comodo”.
Lo dichiara il deputato di Fratelli d’Italia Sara Kelany, responsabile immigrazione FdI.
