Governo, Fidanza: Rimettere famiglia al centro, serve cambiamento di rotta

Domani a Todi (PG) Fratelli d’Italia scrive il programma: “Incentivi seri per investire sul futuro”. «Gli italiani potranno starne certi: se Fratelli d’Italia sarà al governo dell’Italia metterà al centro delle proprie azioni le politiche per la famiglia. Dopo anni di disastri del Partito democratico, che ha preferito spendere risorse per gli immigrati piuttosto che sostenere gli italiani, servono incentivi seri a chi vuole investire sul futuro dell’Italia e sulle sue tradizioni. Fratelli d’Italia sarà domani a Todi per discutere ed elaborare le sue proposte alla conferenza “Famiglia. Welfare d’Italia”» E’ quanto afferma il responsabile enti locali di Fratelli d’Italia Carlo Fidanza, sull’incontro che si svolgerà sabato 17 giugno, dalle 14.30 presso l’Hotel Bramante (via Orvietana 48).
“Seri incentivi per i giovani che vogliono costruire una famiglia, sgravi e agevolazioni fiscali sui servizi e sull’accesso alla casa, investimenti su asili nido, tutela delle donne con contratti atipici – sottolinea Fidanza – sono alcuni dei punti che vogliamo inserire nel nostro programma di governo in vista delle prossime elezioni. Dopo anni in cui gli italiani sono stati completamente abbandonati al loro destino occorre un cambio di rotta deciso – conclude Fidanza – non agire in questo senso significherà per l’Italia abbandonare le proprie radici”.
