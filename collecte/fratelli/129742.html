Amministrative. Lollobrigida: In Puglia cittadini contribuiranno a smantellamento pratiche cattiva politica

“In Puglia Fratelli d’Italia ha sempre lavorato per la coalizione unita, riuscendo nell’intento e interpretando al meglio il ruolo di partito di maggioranza relativa. La scelta dei candidati è avvenuta in ossequio alle intenzioni di correre insieme, compatti. È il metodo che Fdl cerca di condividere”. Lo ha detto intervistato dalla Gazzetta del Mezzogiorno il capogruppo di Fratelli d’Italia alla Camera, Francesco Lollobrigida.
“In Puglia c’è il “sistema Emiliano”, fatto di distribuzione di incarichi e prebende ad amici e agli amici degli amici, di qualunque schieramento politico essi siano. Sono convinto che i cittadini vogliano contribuire allo smantellamento di queste pratiche di cattiva politica”, ha aggiunto Lollobrigida. “In 14 Comuni su 18, al di sopra dei 15.000 abitanti, FDI è presente con simbolo e lista, siamo il partito più presente nel panorama politico pugliese. Votare Fratelli d’Italia è una scelta che offre un indirizzo di natura politica. La coerenza, il coraggio, la lealtà, le capacità mostrate da Giorgia Meloni sono oramai un simbolo acclarato, questo dato può essere rafforzato dai cittadini con il loro consenso”, ha concluso.
