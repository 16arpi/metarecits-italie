Lista unica, Rampelli: Le liste uniche ci saranno se non cambierà italicum

“Nessuna lista unica, come ha dichiarato Salvini questa mattina. FDI condivide con la Lega nord una stessa visione su sicurezza, immigrazione, tasse, partite Iva, rapporti con l’Europa, sovranità nazionale, visione largamente condivisa anche da Forza Italia. Lavoriamo quindi per avere uno schieramento chiaro, alternativo alla sinistra e pronto a vincere le elezioni. La telenovela della lista unica è alimentata dall’attuale legge elettorale voluta da Renzi che costringe le coalizioni a riassumersi in medesime liste, ma ci auguriamo di riuscire a cambiarla dopo che il Pd avrà consumato l’ennesimo psicodramma della sinistra, quello delle primarie…”. E’ quanto ha dichiarato il capogruppo di Fratelli d’Italia-Alleanza nazionale Fabio Rampelli.
