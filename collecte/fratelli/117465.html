Capitale, Rampelli-Leo: Incontrato Prefetto su emergenze sicurezza e immigrazione. Ricostruire rapporti tra Stato italiano e Capitale d&#8217;Italia

“Oggi come delegazione di Fdi, insieme al deputato e componente del direttivo Federazione Roma Federico Mollicone e al dirigente del Dipartimento sicurezza Maurizio Esposito, abbiamo incontrato la Prefetta di Roma Gerarda Pantalone. 
Sono state affrontate le maggiori criticità del territorio capitolino: sicurezza, immigrazione, abusivismo commerciale, infiltrazione criminalità e degrado ambientale. In particolare la situazione di grande abbandono in cui versa il quadrante Termini, piazza Vittorio, Colle Oppio e il rione Esquilino. Zone in sofferenza non solo per via dell’illegalità diffusa ma anche a causa delle occupazioni abusive tra cui la nota vicenda dello Spin Time Labs, in via Santa Croce in Gerusalemme, fortemente denunciata proprio da Fdi. 
Un incontro molto positivo, dove il Prefetto ha riferito della presenza di gruppi interforze di controllo in zona Termini, mentre sull’occupazione dello Spin Time Labs ha fatto presente che la magistratura non ha dato mandato per l’ordine di sgombero dell’immobile. E’ possibile, ha sottolineato, che torni la presenza del vigile di quartiere – altra battaglia storica di Fdi – se l’Amministrazione capitolina lo metterà a disposizione. Sui temi di sicurezza e immigrazione, abbandonati dal governo Conte e dalla sinistra del ministro Gualtieri, c’è molto da fare. Fratelli d’Italia chiede da tempo l’integrazione sul territorio di maggiori presidi e presenza delle Forze dell’Ordine, e su questo la Prefetta Pantalone ha detto che riferirà al Gabinetto del ministro degli Interni.
Roma non è solo una città di grande estensione, ma ha 650mila transitanti al giorno, 800 sedi di istituzioni internazionali, 150mln di passeggeri l’anno che arrivano alla stazione Termini, 60mln di passeggeri che atterrano a Fiumicino oltre a milioni di turisti al giorno. Eppure gli agenti a disposizione sono pochi, non bastano.
Non vorremmo che i parametri in base ai quali vengono attribuite a Roma le Forze dell’Ordine siano solo in virtù dell’estensione territoriale e del numero di abitanti. Ciò sarebbe inaccettabile, perché significa lasciare la città isolata e fuori controllo, come accade adesso, mentre è necessario ricostruire i rapporti tra lo Stato italiano e la Capitale d’Italia”.
E’ quanto dichiarano in una nota congiunta gli esponenti di Fdi, Fabio Rampelli vicepresidente della Camera e deputato e Maurizio Leo candidato del centrodestra alle suppletive del collegio Roma 1 della Camera.
