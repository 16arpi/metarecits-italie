Famiglia, Gemmato: Ministro Fontana è minoranza in esecutivo. Per FdI valori vita non negoziabili


“Sono soddisfatto dalla risposta del ministro della Famiglia Fontana ma prendo atto che lo stesso ministro Fontana costituisce purtroppo una minoranza nell’esecutivo di cui fa parte perché il vicepremier Di Maio ha sostenuto che a Verona, in occasione del Congresso mondiale delle Famiglie, si riunirà la destra degli sfigati e che per il sottosegretario dell’Interno Sibilia non si può tornare al Medioevo. Riteniamo che la posizione del governo debba essere più forte in difesa della famiglia, unica rete sociale che in questo momento è in grado di tenere in piedi la nostra società. Fratelli d’Italia sarà sempre a sostegno della famiglia, della vita, della libertà educativa che per noi sono valori non negoziabili, neanche sull’altare di un contratto di governo”.

Così Marcello Gemmato deputato di Fratelli d’Italia durante il question time di FDI al ministro della Famiglia, Lorenzo Fontana, sul congresso delle Famiglie che si svolgerà a Verona.
