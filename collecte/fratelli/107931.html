Elezioni, Meloni: FdI al fianco dei lavoratori marittimi italiani, nostro slogan è &#8216;compra italiano assumi italiano&#8217;




«Lo slogan di Fratelli d’Italia è “compra italiano, assumi italiano”: siamo il movimento dei patrioti e vogliamo difendere le nostre imprese e i nostri lavoratori dalla concorrenza sleale. FdI sostiene a 360 gradi la causa dei lavoratori marittimi italiani e ha le idee chiare su cosa fare al Governo. Primo: cancellare la legge 30 del 1998 e stabilire che le agevolazioni fiscali valgano solo per quelle navi che imbarcano almeno il 90% di marittimi italiani. Secondo: le decontribuzioni Inps di cui godono le compagnie di navigazione devono valere solo per i lavoratori italiani. Terzo: no alla concorrenza sleale sul lavoro con extracomunitari sottopagati che mettono fuori mercato i marittimi italiani. Quarto: chi lavora sulle navi italiane deve parlare italiano per garantire più sicurezza e una migliore qualità del servizio. Quinto: gli stranieri devono prendere in Italia la stessa abilitazione richiesta ai marittimi italiani. Sesto: rivedere l’accordo tra i sindacati e Confitarma, secondo il quale i sindacati prendono 190 euro per ogni marinaio imbarcato su navi italiane, anche se extracomunitario. Noi vogliamo che i sindacati italiani prendano 190 euro per ogni marittimo italiano imbarcato e ne perdano 190 per ogni extracomunitario imbarcato. Fratelli d’Italia è al vostro fianco perché avete ragione da vendere».
 
Lo ha detto il presidente di Fratelli d’Italia e candidato premier, Giorgia Meloni, intervenendo telefonicamente all’incontro organizzato dall’Associazione ‘Marittimi per il Futuro’ a Torre del Greco.
