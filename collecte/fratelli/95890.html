Napoli: esposto manifesto pro marò su palazzo Consiglio

Ieri mattina è stato esposto uno striscione “Salviamo i nostri Marò” all’esterno della stanza del capo dell’opposizione, Gianni Lettieri, al palazzo del consiglio comunale di Napoli in via Verdi. Hanno partecipato all’iniziativa, tra gli altri, oltre allo stesso Lettieri, il deputato di FdI Marcello Taglialatela, il Presidente del Consiglio Provinciale di Napoli, Luigi Rispoli, i consiglieri comunali Marco Nonno e Vincenzo Moretto, il presidente di Giovani in Corsa Renzo Mariniello. 
  
“E’ incomprensibile che, nonostante sia stato invitato più volte a farlo, De Magistris non abbia mai ritenuto opportuno manifestare la propria solidarietà verso i Marò Latorre e Girone, che hanno rischiato e rischiano la vita per il nostro Paese, mentre invece non perde occasione per interessarsi di cose assolutamente inutili”, ha dichiarato Gianni Lettieri. “L’iniziativa di questa mattina serve per sensibilizzare l’opinione pubblica sulla situazione in cui si trovano, a distanza di più di un anno, i nostri due Marò ingiustamente imprigionati in India, con l’unica colpa di aver difeso navi battenti bandiera italiana. Sembra che tutti si siano dimenticati di questa vicenda, per questo il nostro è un richiamo per tenere alta l’attenzione”, ha aggiunto Marcello Taglialatela. Per il Presidente del Consiglio Provinciale di Napoli, Luigi Rispoli: “si è trattato di un atto doveroso a sostegno di chi quotidianamente difende la nostra patria ed è una vergogna che la sinistra che amministra la città si sia sempre rifiutata di solidarizzare con i Marò”.
Roma, 29 ottobre 2013
