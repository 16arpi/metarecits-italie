Carceri, Cirielli: No indulto e amnistia, servono riforme strutturali

“Fratelli d’Italia dice no all’indulto e all’amnistia. Il sovraffollamento delle carceri è un’emergenza che va risolta, però, con riforme strutturali e misure globali. Non ci stancheremo mai di dirlo. I provvedimenti di clemenza non servono. L’Italia deve affrontare il problema una volta per tutte, costruendo nuove carceri, facendo accordi con gli Stati di origine dei detenuti stranieri, per far scontare loro la pena nei loro Paesi, limitando l’uso della custodia cautelare essenzialmente alle ipotesi di flagranza di reato.
  
Chi sostiene la necessità e l’utilità di questi provvedimenti dimostra di non avere una visione complessiva, scarica un’inefficienza dello Stato sui cittadini e soprattutto non ha rispetto delle vittime”.
È quanto dichiara Edmondo Cirielli, deputato di Fratelli d’Italia e componente dell’Ufficio di Presidenza di Montecitorio.
Roma, 28 settembre 2013
