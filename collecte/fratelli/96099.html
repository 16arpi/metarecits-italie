Sardegna, Liori scrive a Zanonato: azioni eccezionali per compensare disparità costo energia

“Nell’attesa che si perfezioni il progetto Galsi sul metano, in Sardegna si ricorre al GPL, che ha un costo energetico quattro volte superiore. Perciò, al fine di compensare la situazione di disparità, sopportata dal sistema economico e sociale, si ritiene fondamentale ricorrere ad azioni eccezionali che vadano a ristorare i maggiori costi sopportati dagli utenti isolani”. E’ la richiesta contenuta in una lettera che l’assessore dell’Industria, Antonello Liori, ha inviato al Ministro dello Sviluppo economico, Flavio Zanonato.   
 
“Le attività produttive isolane sono costrette a sopportare per i servizi nel settore energetico primario un costo superiore di circa il 67%, rispetto alla media nazionale, determinando una condizione di sostanziale non competitività del sistema regionale – scrive Liori – In attesa dell’arrivo della risorsa metanifera, una compensazione a favore della Sardegna si pone come giusta e doverosa misura che lo Stato deve adottare per ripristinare le condizioni di equità competitiva verso gli imprenditori che operano sul territorio nazionale”.
 
Cagliari, 10 dicembre 2013
 
