Staminali, FdI incontra manifestanti:  FdI disponibile ad occuparsi del tema

Il presidente di Fratelli d’Italia, Ignazio La Russa, e il coordinatore nazionale del movimento, Guido Crosetto, hanno portato la loro solidarietà ai malati che stanno manifestando in piazza Montecitorio per chiedere di essere curati con il metodo Stamina.
«Fratelli d’Italia ha espresso solidarietà nei confronti di coloro che sono toccati da malattie incurabili e che sono in balia di una giurisprudenza contraddittoria, che all’interno dello stesso nucleo famigliare garantisce ad un figlio di accedere alle cure sperimentali mentre nega questo diritto ad un altro. Fratelli d’Italia non può non occuparsi di questo tema e ribadisce tutta la sua disponibilità ad ascoltare la voce di chi soffre quotidianamente e che vuole soltanto trovare una cura efficace per le gravissime patologie di cui è affetto. E invitiamo il ministro della Salute Lorenzin ad occuparsi oggi stesso del tema delle cure compassionevoli e le ricordiamo, se non lo sapesse, che i manifestanti sono persone o familiari di persone senza aspettative di vita».
È quanto dichiarano i fondatori di Fratelli d’Italia, Giorgia Meloni, Guido Crosetto e Ignazio La Russa.
Roma, 24 luglio 2013
