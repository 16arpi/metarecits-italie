Rai: Pd ha bella faccia tosta ad accusare FdI di occupazione. Lunga lista giornalisti passati nella sinistra


“Il Pd ha davvero una gran bella faccia tosta nel denunciare una, presunta, ‘occupazione’ della Rai o addirittura una ‘lottizzazione’ da parte di Fratelli d’Italia. Un partito che ha sempre considerato il Servizio Pubblico nella sua disponibilità. Lo confermano anche i numerosi giornalisti che dalla Rai sono transitati nelle liste della sinistra e in particolare del Pd. Lucia Annunziata potrebbe essere l’ultima di una lunga lista, ma basta andare un po’ indietro negli anni per rendersi conto di quanti siano stretti i legami della sinistra con la Rai. Peraltro, Elly Schlein potrebbe chiederlo direttamente al suo responsabile nella Segreteria dell’informazione, cultura e memoria Sandro Ruotolo che entrò in Rai nel 1980 e che quindi di questa lunga lista ne è un membro d’eccezione. La verità è che la vittoria del centrodestra e di Giorgia Meloni ha messo fine a quell’amichettismo che anche in Rai esiste e su cui il Pd e la sinistra hanno costruito la propria egemonia. Se ne facciano una ragione, con il voto del 25 settembre quella pagina è stata definitivamente archiviata”.
Lo dichiarano i deputati di Fratelli d’Italia, Augusta Montaruli e Francesco Filini, vicepresidente della Commissione Vigilanza Rai e capogruppo in Vigilanza Rai.

