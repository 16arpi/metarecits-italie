Fincantieri, Crosetto: Errore mettere debiti sovrani nelle mani del mercato

«La notizia di oggi è che Fincantieri ha emesso un bond sul quale paga meno interessi dello Stato Italiano, cioè il 4%. Fincantieri, un’azienda seria e storica ma con grandi problemi di riorganizzazione industriale, non la Nestlé, L’Oréal o Generali. Capisco che questi paragoni o discorsi non interessino né al Tesoro né al Governo nel suo insieme, ma il giudizio del mercato è significativo. Perché l’errore è quello di mettere nelle mani del mercato, quasi senza rete, i debiti sovrani.
  
E mentre nella finanziaria Pd e PdL-FI fanno finta di scontrarsi per le briciole, nessuno dice una parola su una delle maggiori spese del bilancio dello Stato, quella per interessi passivi, né prova ad ipotizzare strade vere per ridurla. Tutto questo succede perché fa comodo a qualcuno regalare interessi ad un sistema bancario che prende i soldi allo 0,25% dalla Bce e li presta al 4,50% agli Stati più in difficoltà».
È quanto dichiara il coordinatore nazionale di Fratelli d’Italia, Guido Crosetto.
Roma, 12 novembre 2013
