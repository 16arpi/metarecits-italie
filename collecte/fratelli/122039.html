Ue, Fitto-Fidanza: Incredibile voto M5S per la patrimoniale, pericolosi per cittadini italiani

“Sono passate soltanto poche ore da quando il M5S ci bacchettava per aver più volte sostenuto che alcune delle nuove risorse proprie – come la plastic tax che partirà dal 1 gennaio 2021 – si sarebbero trasformate in nuove tasse per gli italiani. Ci dicevano che non era vero e che il loro intento è solo quello di far pagare le multinazionali, proclama già piuttosto ridicolo dopo le ultime vicende della Casaleggio associati. Ma la cosa ancora più tragicomica è che mentre ci accusavano di mentire agli italiani sulle nuove tasse europe (accusa fuori luogo per FdI che da sempre sostiene la necessità di intervenire con Tobin Tax, digital tax e carbon border tax), i loro eurodeputati “sottolineavano l’importanza dell’introduzione di un’imposta sul patrimonio netto”, votando un emendamento del gruppo dell’estrema sinistra (GUE). La stessa patrimoniale a cui si sono opposti nel Parlamento italiano. Ma l’incoerenza è un morbo contagioso che in questo caso ha colpito anche il Pd, con Majorino a favore della patrimoniale e mezza delegazione astenuta. Persino il liberal Calenda ha ritenuto che la richiesta di una patrimoniale non fosse motivo sufficiente per votare contro quell’emendamento e si è astenuto. La sinistra ha da sempre un’insana passione per le tasse e non perde occasione per confermarlo”.
È quanto dichiarano in una nota il Co-Presidente del gruppo ECR Raffaele Fitto e il Capodelegazione di Fratelli d’Italia al Parlamento europeo Carlo Fidanza.
