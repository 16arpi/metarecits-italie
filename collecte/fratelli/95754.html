Dl Cultura, FdI in prima linea contro camion bar e orrendo urbano

“Fra le tante cose, condivisibili e meno condivisibili che dovrebbe introdurre il decreto legge Valore Cultura, approvato dal Senato, apprendiamo con nostra grande soddisfazione la volontà da parte di tale decreto di sancire una volta per tutte lo stop ai camion bar davanti alle aree archeologiche della Capitale, cosa che noi abbiamo sempre auspicato. Infatti, se il dl passerà anche alla Camera, inizieranno i primi sgomberi di ambulanti in prossimità di grandi monumenti come il Colosseo, l’Ara Pacis e il Pantheon, solo per citarne alcuni.
  
Una battaglia per il decoro in cui Fratelli d’Italia, al contrario di molti altri, si è sempre schierata a favore. Sarebbe bello, e neanche troppo impossibile da realizzare, poter indire un bando in cui, riprendendo gli stili e l’architettura dei monumenti e dei siti archeologici di Roma, si potesse spiegare ai romani e ai turisti la storia della nostra città e fornire loro un punto di sosta e ristoro nella più completa legalità, al riparo da truffatori. Sarebbe interessante capire per quale motivo la magistratura non si sia mai interessata del perché le amministrazioni capitoline degli ultimi 20 anni abbiano potuto autorizzare la vendita ai camion bar in aree in cui già sorgevano numerosissimi punti di ristoro. L’approvazione di tale decreto legge, che potrà anche finalmente scavalcare le attuali ed inspiegabili norme regionali sul commercio, che di fatto impediscono ai camion bar di traslocare e che i precedenti assessori regionali di centrodestra non hanno voluto mai cambiare, sbagliando, rappresenta un primo grande passo verso la tanto sperata legalità a tutela delle nostre aree di pregio”.
 
E’ quanto dichiarano Marco Scurria e Federico Mollicone, rispettivamente europarlamentare e dirigente nazionale di Fratelli d’Italia.
 
Roma, 26 settembre 2013
