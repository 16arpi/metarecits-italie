Roma Capitale, Silvestroni: Capitale d&#8217;Italia come modello di riferimento europeo

“Riconoscere la centralità di Roma attraverso la previsione e lo stanziamento di fondi e risorse speciali, rafforzarne le prerogative e i poteri affinché la Capitale d’Italia possa essere messa in grado, al pari delle altre metropoli europee, di garantire servizi sempre più all’altezza dell’ente. A Roma, convivono interessi locali, nazionali e sovranazionali e per questo necessita che il suo status si elevi al di sopra di quello di qualunque altra città.
Non possiamo continuare ad inseguire le altre capitali europee, ma dobbiamo diventare modello di riferimento per assicurare efficienza, tempestività, adeguatezza a cittadini, pendolari e turisti.
La capitale d’Italia non può essere considerata alla stregua di qualunque altro comune italiano, Roma è la capitale della Repubblica, è la città di tutti gli italiani e deve essere messa in grado di far fronte prontamente alle particolari situazioni e agli eventi eccezionali che è chiamata ad affrontare”, così è intervenuto in Aula il deputato di Fratelli d’Italia, Marco Silvestroni, nel corso della discussione generale sulla mozione concernente iniziative per Roma Capitale di cui è cofirmatario.
