Hong Kong, Meloni: Da ambasciata cinese dichiarazioni intollerabili, Di Maio convochi immediatamente ambasciatore

«Intollerabili le dichiarazioni del portavoce dell’Ambasciata cinese in Italia sull’iniziativa organizzata ieri in Senato, anche da Fratelli d’Italia, con Joshua Wong, uno dei leader della protesta di Hong Kong. Siamo allibiti dall’arroganza e dalla sfrontatezza con le quali la rappresentanza diplomatica di Pechino si è permessa di censurare l’iniziativa di alcuni parlamentari italiani definendola “irresponsabile”. Fratelli d’Italia chiede ufficialmente ai presidenti di Camera e Senato, Fico e Casellati, di far sentir subito e forte la voce del Parlamento italiano a difesa del sacrosanto diritto di deputati e senatori di esprimere le proprie idee e organizzare le iniziative che desiderano. Chiediamo al Governo italiano, e segnatamente al ministro degli Esteri Di Maio, di convocare immediatamente l’ambasciatore cinese per ricordare che l’Italia è uno Stato democratico, a differenza del regime liberticida cinese.».
È quanto dichiara il presidente di Fratelli d’Italia, Giorgia Meloni.
