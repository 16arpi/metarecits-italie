Danni sede FdI Rieti: no a violenza che inquina confronto democratico

“Quello che è accaduto questa notte nella sede di Fratelli d’Italia a Rieti è inaccettabile. Un altro atto intimidatorio contro il nostro coordinamento provinciale, inoltre sede del mio ufficio politico reatino, a poche settimane di distanza dal danneggiamento di una targa. Condanniamo con forza questo episodio di violenza gravissimo e inquietante che avrebbe potuto avere conseguenze nefaste. Proseguiremo a lavorare con determinazione e a testa alta, senza lasciarci intimidire da simili gesti ignobili. Auspichiamo che la magistratura riesca ad individuare e a punire i colpevoli al più presto e rivolgo un appello a tutte le forze politiche: questo clima di odio e di violenza deve essere stigmatizzato all’unanimità, riportando il confronto politico ad assumere toni e atteggiamenti rispettosi, civili e democratici. Ringrazio il presidente Foti e tutti i colleghi di partito per aver espresso la loro solidarietà”. Lo dichiara in una nota il deputato di Fratelli d’Italia, coordinatore del partito nel Lazio e questore della Camera, Paolo Trancassini.
“Solidarietà e vicinanza a militanti e rappresentanti istituzionali di Fratelli d’Italia di Rieti per il grave atto intimidatorio nei riguardi della sede cittadina del partito e dell’ufficio politico dell’on. Paolo Trancassini, danneggiata da un innesco rudimentale. Un gesto che preoccupa e inquieta perché si inserisce in un contesto di altre azioni simili nei riguardi delle sedi di Fratelli d’Italia, ma che non deve indurci a cadere nella trappola di chi tenta di inquinare con la violenza il confronto democratico. Un atto vile e da condannare, che non scalfisce l’impegno di Fratelli d’Italia sul territorio e domani sarò in teatro a Rieti anche per portare la mia solidarietà alla città e al sindaco Daniele Sinibaldi e il sostegno a tutti i componenti di Fratelli d’Italia e in particolare all’on. Paolo Trancassini”, afferma in una nota il copresidente del gruppo Ecr del Parlamento europeo, Nicola Procaccini di Fratelli d’Italia, che domani sarà al teatro Flavio Vespasiano di Rieti con il suo programmato spettacolo sull’Europa.
