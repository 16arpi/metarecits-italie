Rauti: Pd e M5s responsabili differenziata insufficiente, costi di smaltimento sempre più alti e città sporche

“L’accoppiata Zingaretti – Raggi è stata incapace di implementare la raccolta differenziata come già certificato dal rapporto Ispra 2017 , che segnala il Lazio tra le ultime regioni italiane per la raccolta differenziata ,con solo il 35% di rifiuti organici smaltiti e con il dato inquietante di un risibile incremento del + 1% nella Capitale , che produce il 50% dell’immondizia regionale. Sindaco e Governatore si stanno rimpallando le responsabilità sull’inefficienza del ciclo dei rifiuti , tentando di coprire incompetenza e mancanza di programmazione delle loro amministrazioni, mentre i cittadini di Roma e del Lazio, tra i più tassati in Italia dalla TARI, guardano con preoccupazione l’accumularsi dei rifiuti per le strade.
Il Centrodestra al governo si impegnerà per l’attuazione di un piano di raccolta dei rifiuti virtuoso , fondato su tre concetti cardine: riduzione, riutilizzo, riciclo, che generi risorse economiche per il territorio e migliori la qualità dell’ambiente. La nostra proposta non si limita solo alle buste con microchip, pensiamo a tessere elettroniche nominative per aprire solo i cassonetti dedicati alla propria zona di residenza, bilance elettroniche che pesano il sacchetto sversato, digitalizzazione dei dati sulla produzione dei rifiuti per ogni nucleo familiare, premi a chi butta meno e meglio, incentivi fiscali alle aziende che riducono sensibilmente il packaging e ai negozi che fanno la resa del vetro.”
E’  quanto dichiara  Isabella Rauti candidata al Senato per Fratelli d’Italia nel collegio plurinominale Lazio 2 e Lazio 3.
