Lavoro, Rizzetto chiede impegni al Governo per salvaguardare i lavoratori di San Giorgio di Nogaro

Il deputato Walter Rizzetto (FDI–An-Terra Nostra),  con una risoluzione, porta in Commissione lavoro alla Camera di cui è vicepresidente,  la tormentata vicenda dei 116 lavoratori della Evraz.
“Questi lavoratori dal 2013 – ha spiegato Rizzetto – sono in cassa integrazione e il prossimo maggio siamo all’ennesima scadenza dell’ammortizzatore sociale nel silenzio più totale della proprietà dell’azienda sul loro destino. La Evraz non ha rispettato gli accordi previsti nel piano industriale e ha da sempre mantenuto un comportamento poco trasparente sull’operatività dello stabilimento”.
“Bisogna mettere fine –ha aggiunto- a questa politica aziendale ambigua, non curante dello stato di ansia e disagio economico in cui si trovano da anni i lavoratori e le loro famiglie. Ho portato più volte questa vertenza in Parlamento con delle interrogazioni”.
“Oggi- ha concluso Rizzetto-  ho presentato una risoluzione per impegnare il Governo a conoscere una volta per tutte le reali intenzioni della Evraz, allo scopo di individuare le azioni più idonee per salvaguardare i livelli occupazionali”.
