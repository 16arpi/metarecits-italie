Incontro informale tra Deputato Fdi Deidda e Ambasciatore Filippine in Italia &#8211; Intensificare scambi commerciali e culturali tra i nostri popoli

“Oggi ho avuto l’onore – in qualità di Presidente della sezione bilaterale Italia-Filippine – di avere un primo incontro informale con l’Ambasciatore delle Filippine, S.E. Domingo Nolasco. 

Nell’occasione – in attesa di programmare una visita ufficiale con l’intero intergruppo – ho voluto ribadire a S.E. come la comunità filippina rappresenti una realtà ben radicata nel nostro territorio, soprattutto in Sardegna. 

I filippini, da sempre, infatti, si contraddistinguono per essere un popolo operoso e prettamente cattolico e per questo molto affine ai nostri valori di famiglia e valore della vita.” è quanto dichiara il Deputato di Fratelli d’Italia, Salvatore Deidda. 

Al colloquio è seguito un breve saluto con il Vicepresidente della Camera On. Fabio Rampelli, il Capogruppo Francesco Lollobrigida e l’Assessore alla difesa dell’ambiente della Regione Sardegna, Gianni Lampis.

“È mia premura” continua Deidda “tenere ben saldo questo legame con l’intera comunità delle Filippine, ed è per questo che insieme ad una delegazione di senatori e deputati, i quali hanno già dato il loro consenso, instituirò un tavolo attraverso il quale ci confronteremo e rafforzeremo i rapporti tra i nostri paesi”

“Sono rimasto molto colpito e per me è motivo di orgoglio” racconta il Deputato Deidda “come S.E. abbia apprezzato la cordialità del popolo sardo anche attraverso piccoli gesti, come l’instituzione all’interno delle scuole di lezioni speciali della lingua italiana per i filippini” 

“Ringrazio di cuore S.E. e rinnovo l’invito ad una visita speciale proprio nelle nostra isola, perché sono fermamente convinto che il rafforzamento nel tempo dei nostri rapporti porterà giovamento ad entrambe le comunità” conclude il Deputato di Fratelli d’Italia.

