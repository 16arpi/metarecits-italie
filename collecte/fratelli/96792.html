Piemonte, Meloni: FdI-AN avanti con Crosetto, dispiace constatare che Fi e Lega vogliono regalare il Piemonte alla sinistra

«Dispiace constatare che FI e Lega nord abbiano scelto di regalare alla sinistra la guida della Regione Piemonte. Nulla di personale contro Pichetto ma tutti i sondaggi e i rilievi fatti negli ultimi mesi dimostrano che non è lui il miglior candidato del centrodestra in Piemonte, ma Guido Crosetto.
  
Tuttavia abbiamo chiesto  agli altri partiti che dovrebbero teoricamente comporre il centro destra di dimostrare il loro valore sul campo e di smentirci coi fatti, indicendo le primarie di coalizione per la scelta del candidato. Non hanno raccolto la proposta, nonostante la disponibilità data in un primo momento dallo stesso Pichetto e a quanto pare oggi apprendiamo che la volontà di calare dall’alto nomine e candidati è più forte della voglia di dar voce al popolo. In bocca al lupo a Pichetto, Fratelli d’Italia-Alleanza nazionale coerentemente a quanto sostenuto fino ad oggi si presenterà alla competizione elettorale con Guido Crosetto candidato a governatore del Piemonte. Anche perché a giudicare dalle scelte politiche in parlamento di FI, in ultimo il sì all’abolizione del reato di immigrazione clandestina, pensiamo che il Piemonte meriti una proposta politica capace di rappresentare realmente il centrodestra».
Lo dichiara il presidente di Fratelli d’Italia-Alleanza nazionale, Giorgia Meloni, dopo l’annuncio di Silvio Berlusconi e la Lega Nord sulla candidatura di Pichetto.
Roma, 5 aprile 2014
