Rai. Santanchè: Tg2 testata autorevole, Anzaldi abituato a informazione strabica

“Anzaldi ha davvero una gran faccia tosca ad attaccare il Tg2, tacciandolo di essere un ‘house organ’, reo di aver ospitato Giorgia Meloni nello spazio informativo di Tg2 Post. La verità è che è abituato all’informazione sdraiata e strabica, quella che attacca tutto ciò che è riconducibile al centrodestra ed evita accuratamente le notizie che riguardano la sinistra. Un servizio pubblico cucito su misura e che ora che finalmente non è più ossequioso ai desiderata di Anzaldi e compagni sta stretto. Il Tg2 ha dimostrato con i numeri degli ascolti, con la qualità delle inchieste dei suoi bravissimi giornalisti, con una direzione di qualità di avere una marcia in più. Anzaldi se ne faccia una ragione perché la Rai non è di proprietà della sinistra ma di tutti gli italiani, che hanno diritto ad un’informazione davvero libera”. Lo dichiara il capogruppo di Fratelli d’Italia nella Commissione parlamentare di Vigilanza sulla Rai, Daniela Santanchè.
