Libia. Urso: Intesa Al-Serraj e Haftar emargina Italia

Martedì meeting alla Camera “Franco vs Italia: addio Libia?”. Conclude Giorgia Meloni
“La recente intesa tra il presidente Al-Serraj e il generale Haftar siglata con la regia della Francia emargina l’Italia nel teatro di principale interesse strategico del nostro Paese e pone gravi interrogativi sul ruolo che l’Italia potrà svolgere nel prossimo futuro” dichiara il senatore di Fratelli d’Italia, Adolfo Urso.
Sarà questo il tema del meeting “Francia vs Italia: addio alla Libia?”, che si svolgerà martedì 5 marzo alle ore 15.30 a Roma, nella Sala Nilde Jotti della Camera dei Deputati, organizzato dalla Fondazione Farefuturo e da Fratelli d’Italia. All’incontro parteciperanno il senatore di FdI, Adolfo Urso, vice presidente del Comitato per la Sicurezza della Repubblica, l’on. Andrea Delmastro, responsabile Esteri e capogruppo di FdI in Commissione Esteri alla Camera, Giulio Terzi di Sant’Agata, già ministro degli Affari Esteri, Paolo Quercia, direttore del Cenass, e il generale Marco Bertolini, già comandante operativo vertice interforze. Concluderà i lavori, Giorgia Meloni, presidente nazionale di FdI.
“Tanti i dossier sul tavolo e tante le preoccupazioni: dalle questioni energetiche ai flussi migratori. Perché l’Italia ha fallito nel vertice di Palermo e quali possono essere le conseguenze del rinnovato protagonismo di Parigi? L’avanzata del generale Haftar nel controllo del territorio e dei principali pozzi petroliferi del Paese avrà certo conseguenze negli assetti futuri del potere. Come tutelare gli interessi strategici dell’Italia in un contesto che appare pregiudicato da una politica velleitaria e nel contempo inconcludente?” conclude il senatore di FdI, Adolfo Urso.
