Migranti, Baldelli (vicepres. Anci): Governo si assuma proprie responsabilità e non le scarichi sui comuni

“In tema di immigrazione è arrivato il momento di richiamare alla responsabilità il governo nazionale: i sindaci hanno fatto ampiamente la loro parte e non é più possibile scaricare sui Comuni il costo sociale, che presto diventerà anche economico, di questa politica delle porte spalancate a tutti”.
Lo ha detto nel corso della trasmissione di la 7 l’Aria che Tira il vice presidente dell’Anci e Sindaco di Pergola Francesco Baldelli.
“Non bisogna confondere i profughi con i migranti economici. Renzi dice di aver aumentato i fondi per la cooperazione internazionale ma in realtà quei soldi sono stati impiegati per l’accoglienza ed è una vergogna aver investito 4,5 miliardi per una immigrazione che crea solo nuovi poveri, mentre l’Italia è abbandonata a se stessa: ponti che cadono, scuole che hanno bisogno di interventi di miglioramento sismico, i nostri terremotati abbandonati tra le macerie e senza casa – ha spiegato Baldelli – Come Anci vorrei confrontarmi con l’Esecutivo su queste emergenze e solo dopo parlare di altro. Ma piuttosto che pensare ai problemi veri degli italiani il governo propone leggi come lo ius soli che di fatto incoraggiano i migranti a raggiungere le nostre coste e questo purtroppo dà la dimensione di che tipo di futuro vorrebbero costruire per l’Italia”.
