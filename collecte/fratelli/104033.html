Tassisti e ambulanti, Rampelli: Il Governo si fermi

“Il Partito Democratico sta uccidendo il lavoro libero, quello dei piccoli commercianti con i loro banchi nei mercati rionali, quello dei tassisti che hanno comprato licenze a centinaia di migliaia di euro e che si troveranno dopo il mille proroghe con in mano carta straccia.

È incredibile che gli ex comunisti siano oggi spietatamente iperlibetisti, che chi era con i proletari sia dalla parte delle multinazionali e delle lobby della grande distribuzione.

Sulla Bolkestein l’Italia è l’unico Paese insieme alla Spagna ad averla recepita, mentre gli altri Stati dell’Ue l’hanno rinviata al mittente perché contraria agli interessi nazionali.

Gli ambulanti e i tassisti rappresentano un’espressione del lavoro libero, senza padroni né condizionamenti politici, che può dare ancora un futuro anche ai giovani senza farglielo pietire. Il governo ha ancora qualche ora di tempo per accogliere gli emendamenti che tutelano queste categorie, protagoniste di una manifestazione oceanica quanto spontanea che dà perfettamente l’idea del dissenso degli interessati sulle decisioni prese a loro insaputa e sulla loro pelle”.

È quanto ha dichiarato il capogruppo di Fratelli d’Italia-Alleanza nazionale Fabio Rampelli partecipando alla manifestazione degli ambulanti davanti a Montecitorio.
