Dl Pnrr: passo decisivo per semplificazioni comuni

“Il via libera della commissione Bilancio della Camera dei deputati a un pacchetto di emendamenti sugli enti locali segna un ulteriore passo decisivo per sostenere e accelerare la realizzazione degli interventi del Pnrr gestiti dai comuni italiani”.
È quanto afferma in una nota Pierluigi Biondi, sindaco dell’Aquila e responsabile del dipartimento Coordinamento autonomie locali di Fratelli d’Italia in merito all’iter di conversione in legge del decreto recante “Ulteriori disposizioni urgenti per l’attuazione del Piano nazionale di ripresa e resilienza”.
“Sono presenti, difatti, nuove semplificazioni per le procedure Pnrr, con l’estensione anche agli appalti di servizi e forniture, la possibilità di utilizzare personale in quiescenza e con esperienza pluriennale per la ricostruzione dei territori colpiti dagli eventi sismici del 2009 e del 2016-17, tempi certi fissati in 30 giorni per l’anticipazione del 30 per cento richiesta dai Comuni e dalle Città metropolitane in qualità di soggetti attuatori, più tempo per inserire sulla piattaforma Regis gli aggiornamenti dei cronoprogrammi: si tratta – aggiunge Biondi – di miglioramenti alla norma che raccolgono le istanze delle autonomie locali e rappresentano un ulteriore conferma del grande lavoro che il Governo sta facendo sul Pnrr per il raggiungimento dei target europei”.
“Si conferma, inoltre, la costante attenzione del Governo verso i comuni dell’Appennino colpiti dai terremoti del 2009 e del Centro Italia, impegnati nel percorso di ricostruzione economica e sociale dei loro territori, con nuove norme di semplificazione e velocizzazione”, conclude Biondi.
