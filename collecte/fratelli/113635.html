Europee. FdI: Manifesto elettorale di Mussolini sottosopra, in atto linciaggio. Fb intervenga contro questi sciacalli

“Ogni volta che in Italia si avvicinano le elezioni viene tirata fuori, ad arte, la polemica sul fascismo e sull’estremismo di destra. Quanto sta accadendo nei confronti di Caio Mussolini e la sua candidatura in Fratelli d’Italia è vergognoso. Su facebook e sui media controllati dalla sinistra, ormai allo sbando e che quando è in difficolta mostra il suo volto antidemocratico e violento, è in atto un vero e proprio linciaggio. L’ultimo episodio a Gorizia con un post su facebook in cui compare il manifesto elettorale di Mussolini rovesciato con una frase che ha come incipit nel commento: ‘ecco, così la comunicazione è più efficace’, facendo chiaramente riferimento allo scempio di piazzale Loreto. Ci attendiamo che chi controlla facebook, così zelanti nel bloccare l’account di Caio Mussolini, ora intervengano duramente contro questi sciacalli della tastiera”.
Lo dichiarano il presidente dei senatori di Fratelli d’Italia, Luca Ciriani e Francesca Tubetti, coordinatrice provinciale di FdI a Gorizia.
