Marò, Meloni: Premier indiano Modi sbugiarda Renzi e il Governo italiano

 «Il governo indiano, attraverso le parole del premier Modi riportate dal “Times of India”, sbugiarda Renzi, Mogherini e l’intero castello di menzogne che l’Esecutivo italiano ha costruito in questi mesi sul caso dei nostri due fucilieri di Marina Latorre e Girone.
  
Come già denunciato da Fratelli d’Italia-Alleanza Nazionale, si confermano false le dichiarazioni del ministro Mogherini che aveva affermato pubblicamente l’avvio della procedura di arbitrato internazionale. E sono prive di ogni fondamento anche le ripetute rassicurazioni di Renzi, visto che il primo ministro indiano ha confermato che i nostri marò sono alla mercé della giurisdizione indiana e che l’Italia non ha alcuna voce in capitolo sull’intera vicenda. Il governo Renzi, come gli altri due governi di cartone che l’hanno preceduto, si dimostra incapace di far sentire la voce dell’Italia nel contesto internazionale. Ciò è valido in tutti gli scenari e quello dei nostri marò è solo il caso più emblematico. Per l’ennesima volta ci rivolgiamo alle sorde orecchie dell’Esecutivo: l’Italia pretenda il coinvolgimento delle organizzazioni internazionali delle quali fa parte – Onu, Nato e Ue – e proceda all’immediato ritiro di tutti i contingenti italiani dalle missioni internazionali finché i nostri marò non saranno rientrati in Italia».
È quanto dichiara il presidente di Fratelli d’Italia-Alleanza Nazionale, Giorgia Meloni.
Roma, 12 agosto 2014
