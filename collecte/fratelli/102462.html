Lavoro, Rizzetto: Presentata risoluzione a tutela degli 84 dipendenti della Stampi Group di Monghidoro

“Ho presentato una risoluzione in commissione lavoro a tutela degli 84 dipendenti della Stampi Group di Monghidoro (in provincia di Bologna) ormai senza stipendio da 120 giorni. Da anni non vengono pagati regolarmente e da febbraio scorso non percepiscono alcuna retribuzione, con evidente danno anche per le loro famiglie. La crisi della Stampi Group è da imputare esclusivamente alla mala gestione della proprietà di cui le vittime sono innanzitutto i lavoratori. La società sta addirittura ostacolando una soluzione che consenta la salvaguardia dei livelli occupazionali e la ripresa della produzione.
Il governo deve prendere provvedimenti per arginare i comportamenti scorretti di aziende che danneggiano i dipendenti e l’economia di un territorio. Ciò anche a tutela di quelle imprese invece virtuose che meritano ogni sostegno”. È quanto ha dichiarato il vicepresidente della commissione Lavoro Walter Rizzetto, deputato di Fratelli d’Italia-Alleanza nazionale- Terra Nostra.
