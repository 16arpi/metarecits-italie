Case green: grazie a governo italiano che si è battuto per impedire approvazione

“Grazie al governo italiano per la determinazione con cui si è battuto fino all’ultimo in sede di Consiglio per cercare di impedire l’approvazione della direttiva sulle ‘case green’, uno dei folli provvedimenti del Green deal di Timmermans”.
Lo dichiara in una nota il capodelegazione di Fratelli d’Italia-Ecr al Parlamento europeo Carlo Fidanza.
“Grazie al lavoro del nostro governo e degli europarlamentari del centrodestra italiano, il testo è stato limitato nei suoi effetti negativi, soprattutto perché non comporterà più l’obbligo del passaggio di classe energetica per ciascun immobile che avrebbe creato gravi e immediati problemi alle famiglie italiane. Però certamente rimane un testo sbilanciato che comporta oneri eccessivi che non si sa come verranno finanziati, a maggior ragione in una nazione come la nostra fortemente provata dalla terribile esperienza del superbonus. Anche per questo l’Italia ha fatto bene a tenere una posizione contraria, come già tenuta da Fratelli d’Italia e dalle altre delegazioni del centrodestra nel passaggio parlamentare. Ci impegneremo a rimettere mano al provvedimento nella prossima legislatura”, conclude Fidanza.
