Marò: Lunedì a Roma manifestazione di Fratelli d&#8217;Italia aperta a tutte le forze politiche

“Fratelli d’Italia ha indetto per lunedì 13 gennaio a Roma, una mobilitazione per i marò Girone e Latorre.  L’iniziativa, che inizierà alle ore 17 presso la Galleria “Alberto Sordi”, è aperta a tutti coloro che vorranno partecipare e che condividono con noi la necessità di scendere in piazza per difendere i diritti dei nostri militari e la dignità dell’Italia, calpestata dall’India da 22 mesi. Nei prossimi giorni, inoltre, una delegazione di Fratelli d’Italia composta dal esponenti nazionali, parlamentari ed europarlamentari partirà per l’India per seguire da vicino i risvolti di un caso che vede i nostri militari detenuti in piena violazione delle norme di diritto internazionale.
  
Fratelli d’Italia è disponibile ad aderire ad altre iniziative utili a riportarli a casa e a sensibilizzare gli italiani su una vicenda per troppo tempo sottovalutata dalla quasi totalità delle Istituzioni e delle forze politiche. E siamo lieti che molti colleghi, seppur con sensibile ritardo, se ne siano accorti. Ci aspettiamo di vederli con noi in piazza a partire da lunedì”.
E’ quanto comunica il presidente dei deputati di Fratelli d’Italia, Giorgia Meloni.
 
Roma, 11 gennaio 2014
