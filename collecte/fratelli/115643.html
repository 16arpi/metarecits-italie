Maltempo, Fdi: Positiva approvazione Fondo di solidarietà europea, ora auspichiamo sistema di prevenzione rischio sismico e idrogeologico adeguatamente finanziato dall’Ue

“L’Europa che serve è quella vicina ai bisogni reali dei cittadini. L’Europa che ci piace è composta da nazioni indipendenti, ma solidali tra loro”. Con queste parole la delegazione di Fratelli d’Italia al Parlamento Europeo, composta da Raffaele Fitto (co- Presidente Ecr), Carlo Fidanza (capo delegazione Fdi), Nicola Procaccini, Raffaele Stancanelli e Pietro Fiocchi,  accoglie il voto odierno dell’aula di Strasburgo sulla mobilitazione di 277,2 milioni di Euro del Fondo di solidarietà europea a beneficio dell’Italia, per i danni causati dalle alluvioni che hanno investito quasi tutte le regioni italiane nel corso dell’autunno 2018 causando ingentissimi danni. “Si tratta di uno stanziamento molto parziale rispetto al totale dei danni subiti in quei drammatici giorni, ma comunque positivo. Il nostro auspicio – concludono gli europarlamentari – per il futuro è che il Fondo di solidarietà ed il meccanismo europeo di protezione civile evolvano in un vero e proprio sistema di prevenzione del rischio sismico e idrogeologico adeguatamente finanziato dall’Ue”
