Milleproroghe, Ciriani: governo faccia chiarezza su stop bando periferie. No penalizzare Comuni virtuosi

“Il governo faccia chiarezza su un emendamento inserito nel decreto Milleproroghe. Va bene liberare risorse per investimenti a favore di Regioni ed Enti locali, ma non bloccando i fondi attivati attraverso il bando Periferie. Messa così è una presa in giro che snatura il significato dell’emendamento. Non possiamo colpire i Comuni più virtuosi, che hanno già approvato, finanziato ed avviato progetti di riqualificazione. Come Fratelli d’Italia siamo al fianco dei Sindaci che, in queste ore, stanno esprimendo la loro ferma protesta e chiediamo al governo di chiarire immediatamente il senso della sua iniziativa. Penalizzare chi ha lavorato e rispettato i tempi, ed è pronto a cantierare i progetti per centinaia di milioni di euro, è un’ingiustizia e anche un danno per l’economia del Paese. Alla Camera ci attendiamo che la maggioranza corregga il tiro, altrimenti siamo pronti a dare battaglia”. Lo dichiara il presidente dei senatori di Fratelli d’Italia, Luca Ciriani.
