Dl missioni, Cirielli: Sì al decreto per senso di responsabilità

“Sostegno di Fratelli d’Italia-Alleanza nazionale all’azione dell’Onu e della Nato impegnati da anni a combattere il terrorismo. Il nostro appoggio va soprattutto ai nostri militari, uomini e donne, impegnati a difendere la nostra libertà anche quando vengono talvolta maltrattati dallo Stato. Per senso di responsabilità nei confronti delle nostre Forze Armate impegnate nella lotta al terrorismo internazionale Fdi-An vota a favore di questo dl.  Per un paio di anni abbiamo avuto una posizione molto critica nei confronti delle missioni, non in quanto tali, ma perché eravamo indignati dal comportamento dei governi nei confronti dei nostri Marò. Riconosciamo al ministro Gentilioni il merito di aver internazionalizzato la vicenda. Resta la nostra valutazione negativa dell’India, un Paese medievale da bandire,  e che nei momenti più drammatici della crisi diplomatica  si è permesso addirittura di impedire al nostro ambasciatore di uscire dal Paese. Una misura che neppure la Germania nazista e la Russia sovietica presero.  Il governo Monti ha venduto i nostri Marò per interessi economici violando le norme del diritto internazionale. Mi auguro che il senatore a vita sia cacciato dal Senato e sia istituita una commissione d’inchiesta sulla vicenda dei nostri fucilieri”. È quanto ha affermato il deputato di Fratelli d’Italia-Alleanza nazionale Edmondo Cirielli intervenendo in aula in dichiarazione di voto al dl missioni internazionali.
