Stabilità, Meloni: Pd introduce sciocchezze poi le elimina, alzare  limite contante scelta di buonsenso

«Bene la decisione annunciata di Renzi di alzare con la legge di stabilità il limite dell’uso del contante a 3 mila euro: è una decisione di buon senso, se si tiene conto del fatto che nella Germania indicata come modello virtuoso non c’è alcun limite. È una vittoria anche dei deputati che insieme a me hanno sottoscritto la proposta del collega Librandi indirizzata al Governo. Detto questo, ciò che fa sorridere di più di questo governo di sinistra a guida Pd è la capacità di vantarsi di eliminare una serie di sciocchezze e storture che sono state introdotte da altri governi sempre di sinistra e sempre sostenuti dal Pd. È il caso del limite di contante a 999 euro, dell’Imu sulla prima casa, dell’Imu sui terreni agricoli, dell’aumento della tassazione sulle partite Iva e della lotta all’evasione fatta “giocando a nascondino fuori dai negozi” tartassando i piccoli imprenditori. Questa nuova forma di politica della sinistra ha qualcosa di diabolico e geniale: prima arriva qualcuno a metterti il cappio al collo, poi arriva un suo compare che te lo toglie e pretende pure riconoscenza per l’atto compiuto. Ma gli italiani sono molto più intelligenti di quello che crede la sinistra e non si fanno ingannare da questi giochi di prestigio del Pd».
Lo dichiara il presidente di Fratelli d’Italia, Giorgia Meloni.
