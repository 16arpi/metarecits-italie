Crosetto: serve commissione parlamentare di indagine per portare a galla verità

Il nostro Paese deve trovare un modo serio per affrontare scandali come quello del Monte dei Paschi. Ne parlo da esponente nazionale di uno dei pochi partiti che possono occuparsi della vicenda senza aver avuto alcuna convenienza né politica né personale dalla gestione di quella o altre banche, accertando tutta la verità,  anche quella più scomoda per politici, finanzieri e fratellanze varie, punendo i colpevoli, scrivendo regole che ci garantiscano il futuro, cercando di non fare regali a chi, dall’esterno, non aspetta altro che indebolire ancora di più le nostre banche per speculare nuovamente. Mps è solo un esempio, forse il peggiore, di connivenza tra politica, finanza, sistema economico. Ma altri Istituti ed altre Fondazioni hanno fatto altrettanto. Serve un luogo dove fare giustizia, dove portare a galla la verità che al tempo stesso tuteli il sistema nel suo complesso da altri attacchi speculativi. Può essere solo una Commissione speciale parlamentare con poteri di indagine. Anche perché calando il velo la realtà supererà ogni fantasia. È quanto dichiara Guido Crosetto, fondatore di ‘Fratelli d’Italia – Centrodestra nazionale’.
 
