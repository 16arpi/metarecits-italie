Conti pubblici, Crosetto-Fidanza: Dietro eurobond di Delrio&#8230;

…C’È SVENDITA SOVRANITÀ. «Le dichiarazioni rilasciate oggi dal sottosegretario Delrio sul tema del debito pubblico svelano i veri piani del governo Renzi: svendere quel poco che rimane della nostra sovranità nazionale e completare il processo di commissariamento dell’Italia da parte della Germania e dei burocrati europei.
  
Dietro la facciata degli eurobond rilanciati oggi da Delrio si cela il progetto dello “European Redemption Fund” (ERF), che consiste nel conferire a un fondo europeo la quota di debito pubblico eccedente il 60%, mettendo a garanzia i principali asset pubblici, siano essi immobili pubblici, partecipazioni strategiche nelle principali aziende di Stato e, perché no, le nostre riserve auree. Il tutto accompagnato da un percorso stringente di “riforme strutturali” vigilato dagli eurocrati di Bruxelles. Renzi, al di là dei proclami, si conferma in perfetta continuità con i suoi predecessori Letta e Monti, in una linea di totale subalternità a Bruxelles e Berlino».
È quanto dichiarano Guido Crosetto, coordinatore nazionale di Fratelli d’Italia-Alleanza Nazionale, e Carlo Fidanza, membro dell’esecutivo nazionale di FdI-An.
Roma, 30 giugno 2014
