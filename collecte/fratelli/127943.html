Sisma, Albano: prorogare misure a sostegno delle popolazioni colpite

“L’emergenza, nelle aree colpite dal sisma, è tutt’altro che rientrata. Lo testimonia la proroga dello stato di emergenza al 31 dicembre 2022, inserita in legge di bilancio. Tuttavia, al prolungamento di questa condizione, non ha fatto seguito la proroga di alcune misure fondamentali per la ripresa della ricostruzione”. Afferma Lucia Albano, deputata marchigiana di Fratelli d’Italia.
“Le misure che chiediamo vengano prorogate al più presto sono la sospensione dei mutui per abitazioni private e attività economiche rese inagibili dalle scosse, il rimborso dell’eccedenza di IVA detraibile dagli interventi di ricostruzione, il differimento della corresponsione dei ratei di mutuo da parte dei Comuni del cratere sismico e il credito di imposta concernente gli investimenti delle imprese. In Parlamento, Fratelli d’Italia ha presentato numerosi emendamenti per garantire la proroga di queste misure e continua a mantenere alta l’attenzione sul tema. Un lavoro di squadra che prosegue anche in Regione Marche, come testimonia la lettera inviata dal Presidente Acquaroli al governo per sollecitare un’azione celere” conclude.

