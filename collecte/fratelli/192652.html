Consiglio Ue: grazie a Italia agricoltura sempre più centrale

“Grazie all’Italia e a Giorgia Meloni si torna a parlare di agricoltura ai massimi livelli. Con il documento strategico che ho presentato in Agrifish sulla revisione della Pac, la nostra Nazione ha gettato le basi per rimettere in discussione il valore intrinseco e i futuri orizzonti della Politica Agricola Comune e oggi è riuscita a ridare centralità al settore. I contenuti sostanziali del documento, condivisi con le organizzazioni di categoria, sono stati ripresi ed approvati nelle conclusioni del Consiglio Ue a Bruxelles. Un passo in avanti importantissimo che si è concretizzato soprattutto grazie al lavoro portato avanti dall’Italia.
È stato raggiunto un risultato eccezionale, che apre la strada ad una centralità ritrovata e al consolidamento del ruolo strategico dell’agricoltura. Il Consiglio europeo ha sottolineato infatti l’importanza del settore agricolo per la sicurezza alimentare e l’autonomia strategica dell’Unione, il valore di comunità rurali e il ruolo essenziale della politica agricola comune.
Nelle conclusioni, il Consiglio ha richiamato la Commissione Ue e l’Agrifish a lavorare su misure straordinarie, come la semplificazione, il giusto reddito, gli strumenti di sostegno aggiuntivo, come l’estensione del quadro temporaneo sugli aiuti di Stato e sulla concorrenza leale, basata su regole sia a livello globale sia nel mercato interno. Tutti punti su cui il governo Meloni, sin dal suo insediamento, ha insistito in tutti i consessi internazionali. Nell’ambito del Consiglio si è discusso anche della regolazione delle importazioni di grano dall’Est. Sono state annunciate misure più rigide che regoleranno l’import di grano e potranno prevenire la destabilizzazione del mercato”. Lo dichiara il ministro dell’Agricoltura, della Sovranità alimentare e delle Foreste, Francesco Lollobrigida.
“È un altro risultato straordinario quello procurato dal governo Meloni e, in particolare, dal ministro Lollobrigida, che dopo anni di disinteresse da parte dei governi di sinistra che ci hanno preceduto, ha riportato la nostra agricoltura al centro dell’agenda europea. Da oggi infatti la UE e Agrifish sono stati invitati a lavorare, tra l’altro, in favore della semplificazione e del giusto reddito oltre che su una concorrenza leale tra Nazioni. Si tratta di temi sui quali il governo Meloni ha insistito fin dal suo insediamento, allo scopo di riportare l’Italia al vertice di un comparto fondamentale: quello dell’agricoltura”, sottolinea in una nota Galeazzo Bignami, viceministro delle Infrastrutture e dei trasporti di Fratelli d’Italia.

