Lavoro: diritto a sicurezza entra nelle scuole

“Oggi portiamo a casa un risultato straordinario. Non solo come Governo e come Partito: ma come una Nazione degna di questo nome. Perché questa legge, di cui ho avuto l’onore di essere relatore, l’abbiamo fortemente voluta, e ringrazio per questo il collega On. Walter Rizzetto che ci ha creduto sin dal primo momento. Perché questa legge segna un passo in avanti importantissimo verso la diffusione della conoscenza e della consapevolezza del Diritto del lavoro e della sicurezza sui luoghi di lavoro. 
E quale luogo è più deputato a veicolare conoscenze e competenze se non la Scuola? In una ottica di un percorso mirato a ristabilire quei principi portanti dell’educazione civica, gli alunni delle scuole Secondarie di II Grado affronteranno anche moduli di lezione finalizzati proprio a conoscere le norme più importanti che disciplinano il lavoro e che scandiscono la sicurezza sui luoghi di lavoro. I tristi episodi che spesso hanno riguardato incidenti capitati ad alunni impegnati con le esperienze di PCTO e di Alternanza Scuola-Lavoro e le morti inspiegabili sui luoghi di lavoro delle ultime settimane, ci chiamano a fare meglio, a fare di più e soprattutto a fare adesso. 
Bisogna educare al rispetto del lavoro, alla sua dignità e alle norme di sicurezza. E farlo partendo dai giovani, è una sfida che non vogliamo perdere: oggi lo abbiamo dimostrato”. Lo dichiara al termine della votazione l’On. Gimmi Cangiano Componente della Commissione Istruzione alla Camera.
“L’introduzione a scuola nell’educazione civica di un pacchetto di ore sulla sicurezza nei luoghi di lavoro è fondamentale per insegnare ai nostri ragazzi i pericoli e i rischi che si possono incorrere durante lo svolgimento della propria professione. Il numero di vittime sul posto di lavoro ci lascia sgomenti ed è nostra priorità fermare questa emergenza. La pdl, a prima firma del presidente della commissione Lavoro Rizzetto, votata oggi alla Camera, sarà di grande aiuto per moltissimi ragazzi che impareranno la cultura della prevenzione e le norme da adottare per lavorare nella massima sicurezza e tranquillità”, afferma Lorenzo Malagola, deputato di Fratelli d’Italia e segretario della commissione Lavoro a Montecitorio.
“Grazie alla scuola i giovani potranno sviluppare quella necessaria preparazione alla prevenzione che servirà loro quando entreranno nel mondo degli adulti: gli studenti di oggi saranno infatti i lavoratori di domani”, aggiunge Silvio Giovine, deputato di Fratelli d’Italia e componente della commissione Lavoro alla Camera.
“E’ fondamentale ribaltare quel paradigma che vede gli investimenti sulla sicurezza solo un costo e non un’opportunità e per farlo è necessario partire dai ragazzi. Aver legato l’insegnamento di queste nuove competenze al più ampio percorso relativo all’educazione civica, aiuta a comprendere come il tema della sicurezza sul lavoro riguardi tutti, non limitandolo ad una questione appannaggio dei lavoratori ma coniugandolo con gli aspetti più vari e concreti della vita dei nostri giovani”, conclude in una nota il deputato di Fratelli d’Italia, Andrea Volpi.
