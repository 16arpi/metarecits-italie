Liguria, Berrino: dal primo maggio rientrano in servizio i &#8220;treni del mare&#8221; e il &#8220;5 terre express&#8221;

“Il primo maggio sarà, letteralmente, una data di ripartenza anche per i trasporti. Entrano infatti nuovamente in servizio due importanti collegamenti sia per il Levante sia per il Ponente della nostra Liguria: i ‘Treni del Mare’ e il ‘5 Terre Express'”. Lo annuncia l’assessore regionale ai Trasporti Gianni Berrino. “Sabato saranno riattivati i ‘Treni del mare’: un’importante collaborazione tra la Regione Liguria e la Regione Lombardia che quest’anno ha visto un posticipo causato dal divieto di spostamento fra regioni. Il servizio, come di consueto, rimarrà attivo fino a metà settembre e agevolerà gli spostamenti di cittadini, pendolari e turisti”, dichiara l’assessore.
 “Partirà inoltre anche il servizio ‘5 Terre Express’, – prosegue Berrino – portando a 99 i treni giornalieri che garantiranno la mobilità ogni 20 minuti. Il servizio sarà attivo nei weekend dalle ore 9 alle ore 19, come da programmazione. Due implementazioni dei trasporti che attraversano tutta la costa ligure e che agevoleranno anche la ripartenza turistica della nostra Liguria”.
