Comune, Marsilio: Città stremata, Raggi alla frutta, noi siamo pronti

“La città è stremata, non si contano più gli allarmi lanciati da ogni categoria per denunciare la crisi economica e sociale di una città senza governo, con un sindaco di cui ormai diventa difficile persino commentare le gesta, tanto sono inedite e impensabili (la vicenda dell’assicurazione a ‘sua insaputa’ sconfina nel grottesco). In questo quadro allarmante, Fratelli d’Italia è pronto ad assumersi la responsabilità di offrire una prospettiva e una via d’uscita, chiamando a raccolta intorno a sé tutte le forze politiche e sociali pronte a condividerne il progetto di cambiamento e rinascita della capitale. Nessuno invochi alibi pretestuosi o fantasiose ricostruzioni, secondo le quali se è vero che non c’è un governo della città, non ci sarebbe nemmeno un’opposizione e tutti avrebbero paura del voto. Noi non abbiamo paura, e l’opposizione in Campidoglio e in ogni quartiere la stiamo conducendo a testa alta e senza sconti. Siamo un movimento fortemente radicato nel tessuto della capitale, con una classe dirigente robusta, competente e preparata che va ben al di là della figura della nostra leader Giorgia Meloni. Votare a giugno e mettere subito fine a questa imbarazzante parentesi grillina, prima che i danni divengano irreparabili, è la strada maestra da seguire”.
E’ quanto dichiara Marco Marsilio, portavoce regionale del Lazio di Fratelli d’Italia-Alleanza nazionale
