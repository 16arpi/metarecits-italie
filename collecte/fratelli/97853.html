Regionali E.R., Meloni: FdI-AN in coalizione con FI e Lega

«Fratelli d’Italia – Alleanza Nazionale, come già avvenuto in Calabria, ha autorizzato il proprio Coordinamento Regionale dell’Emilia Romagna a presentare le liste del partito per le elezioni regionali del 23 novembre in coalizione con Forza Italia e la Lega.

Questo perché ci convincono sia la scelta dei candidati alla presidenza, persone espressione del territorio che hanno alle spalle una storia politica coerente, sia il progetto che si sta portando avanti: in Emilia Romagna, infatti, FI e Lega si sono impegnate ad essere alternative alla sinistra e al governo Renzi.
Fratelli d’Italia-Alleanza nazionale considera queste condizioni imprescindibili per la costruzione di una coalizione di centrodestra a tutti i livelli. Auspichiamo che anche nelle altre regioni che nei prossimi mesi andranno al voto e a livello nazionale si voglia seguire la stessa strada».
È quanto dichiara il presidente di Fratelli d’Italia-Alleanza nazionale, Giorgia Meloni.
