Ballottaggi, Meloni: Da italiani no a centrodestra degli inciuci. Ripartire da coerenza proposte e serietà persone


«Il centrodestra governava 4 dei 25 capoluoghi di provincia in cui si è votato e oggi ne governa 11. Quindi esiste, è presente, c’è ed è in partita ma viene sempre punito dagli italiani quando prova a fare inciuci o ammucchiate. Quindi bisogna ripartire dalla chiarezza e dalla coerenza delle proposte, dalla serietà delle persone perché si può liberare l’Italia dal governo Renzi e restituire agli italiani un governo che faccia i loro interessi».
È quanto ha detto interpellata dai giornalisti alla Camera il presidente di Fratelli d’Italia, Giorgia Meloni.
«I numeri di queste elezioni amministrative parlano chiaro: il partito democratico viene fortemente penalizzato e gli italiani colpiscono le politiche ridicole del governo Renzi – ha spiegato Meloni – . Su 25 capoluoghi di provincia in cui si è votato il partito democratico ne governava 20 e oggi ne governa 8. In quasi tutta Italia hanno vinto i candidati alternativi a quelli espressione del Pd e dunque questo è sicuramente un voto contro le politiche di un governo che ha massacrato gli italiani per fare gli interessi delle grandi lobby delle grandi concentrazioni economiche della grande finanza gli italiani lo hanno capito e hanno deciso di punire il presidente del consiglio. Il movimento 5 stelle ottiene un ottimo risultato  a Torino e Roma e ora finalmente vedremo come si comporterà alla prova del governo».
