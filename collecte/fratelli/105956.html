Centrodestra: &#8220;E&#8217; tempo di patrioti&#8221;, prende il via a Roma la nuova edizione di Atreju17

Apre ufficialmente i battenti la nuova edizione di Atreju, la storica manifestazione della destra italiana nata nel 1997 nell’alveo del movimento giovanile di An e giunta quest’anno al suo 20esimo anno e che torna a Roma da oggi, venerdì 22 settembre, fino a domenica 24 settembre.
Questo pomeriggio alle Officine Farneto di via dei Monti della Farnesina il presidente nazionale di Fratelli d’Italia e padrona di casa, Giorgia Meloni ha inaugurato l’evento con il tradizionale taglio del nastro.
“È tempo di Patrioti”: è il titolo e tema centrale dell’edizione 2017. L’obiettivo è rappresentare l’idea di Patria: non una nostalgica rievocazione storica e risorgimentale, ma un racconto dell’amore per l’Italia nel nostro tempo e dei mille modi in cui si può declinare nella vita quotidiana. Simbolica la scelta della location delle Officine Farneto: gli ex magazzini di casermaggio del Foro Italico utilizzati anche come fabbrica e ora trasformati in uno spazio polifunzionale. Una ex fabbrica per dare voce a quei “patrioti di ogni giorno” ai quali nessuno dà attenzione: studenti, operai, lavoratori precari, giovani coppie, famiglie, imprenditori, professionisti, uomini e donne in divisa, che ogni giorno si rimboccano le maniche e col sudore della loro fronte fanno grande l’Italia nel mondo.
Officine Farneto è la location ideale per ospitare le tante anime di Atreju: dibattiti politici, presentazioni di libri, tavoli tematici, concerti e spettacoli di musica, mostre, stand enogastronomici e aree degustazione con i prodotti tipici regionali italiani. Anche le sale del villaggio riprendono il filo conduttore della kermesse e prendono i nomi da un ‘pantheon’ di patrioti: Italo Balbo, Cristoforo Colombo, Adriano Olivetti, Guglielmo Marconi, Grazia Deledda e Luisa Spagnoli.
La tre giorni di “Atreju17: è tempo di Patrioti” verrà trasmessa in diretta streaming sui siti www.atreju.tv e www.fratelli-italia.it.
