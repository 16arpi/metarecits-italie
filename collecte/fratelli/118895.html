Covid, Rampelli: Zingaretti doveva risolvere contratto con Ecotech ben prima. Ora vediamo se società restituirà i soldi

“Zingaretti risolve il contratto con Ecotech, cosa che avrebbe dovuto fare ben prima. Probabilmente la Giunta ha cercato di coprire questo pasticcio nella speranza che nessuno se ne accorgesse, ma gli è andata male, grazie al consigliere regionale di Fdi Chiara Colosimo che ha fiutato odore di bruciato e iniziato una vera e propria inchiesta che non si chiude certo qui, con questo tentativo inaspettato di abbandonare la strada della difesa d’ufficio di questa azienda e tornare a recitare il ruolo di parte lesa, come nelle prime ore successive alla rilevazione dello scandalo.
Ora vediamo se Ecotech restituirà i soldi, da dove salterà fuori la fantomatica terza fideiussione assicurativa e, soprattutto, siamo in attesa di capire chi darà le dimissioni. Perché è impensabile che tale vicenda incresciosa non abbia colpevoli”.
E’ quanto dichiara in una nota Fabio Rampelli, vicepresidente della Camera e deputato di Fdi.
