Forconi, Meloni: FdI-AN è al loro fianco a disposizione&#8230;

…PER PORTARE ISTANZE IN PARLAMENTO. «Questa mattina ho raccolto l’invito del movimento dei Forconi e ho preso parte all’incontro organizzato a Roma per presentare il nuovo simbolo.

Dal Veneto al Friuli, dalla Sardegna al Lazio, dalla Puglia alla Sicilia: ho ritrovato persone provenienti da tutta Italia e ho ascoltato problemi e obiettivi di un movimento che conosco e che raccoglie l’adesione di tanti lavoratori abbandonati dalle Istituzioni, dalla politica, dai partiti e dai sindacati. Persone arrabbiate ma che attraverso il confronto e le proposte vogliono provare a cambiare le cose. Agricoltori, produttori, trasportatori, allevatori, contadini: una fetta importante di Italia vera che lavora sodo e che trova nello Stato e nell’Europa non un sostegno o un alleato ma spesso nemici. È grazie a loro, al loro impegno e alla loro fatica che il Made in Italy è oggi un’eccellenza riconosciuta in tutto in mondo. Ma questo evidentemente non è sufficiente per le Istituzioni italiane ed europee che, con tasse e leggi assurde, stanno provando a metterli in ginocchio. Sono al loro fianco, Fratelli d’Italia-Alleanza Nazionale è al loro fianco e si mette a disposizione per portare le loro istanze in Parlamento. Perché la tutela dei nostri prodotti, la valorizzazione delle nostre risorse e del lavoro italiano non è solo una priorità: è un obbligo».
È quanto scrive su Facebook il presidente di Fratelli d’Italia-Alleanza Nazionale, Giorgia Meloni, a margine dell’incontro organizzato oggi a Roma dalla Federazione Nazionale dei Forconi.
