Senato. Calandrini: Ok a odg FdI su flat tax, riduzione tasse famiglie e imprese, e piano infrastrutture. Governo non sperperi risorse ma investa nella crescita

Un piano nazionale di interventi, anche di natura fiscale, per sostenere le famiglie contrastando la crisi demografica e incentivando la natalità; una riforma complessiva del sistema fiscale introducendo la flat tax incrementale sia per famiglie e imprese; un piano nazionale di investimenti infrastrutturali che colmi, inoltre, il divario che scontano le regioni meridionali. E’ quanto prevede un ordine del giorno del senatore di Fratelli d’Italia, Nicola Calandrini, al decreto legge sul miglioramento dei saldi di finanza pubblica che è stato accolto come raccomandazione al governo questa mattina dalla Commissione Bilancio del Senato.
“Fratelli d’Italia, spiega il senatore di FdI, ritiene che le risorse risparmiate da Quota 100 e Reddito di cittadinanza debbano essere destinate verso misure strutturali capaci di innescare un meccanismo virtuoso e stabile di crescita del Pil e dell’occupazione. Per Fratelli d’Italia si devono evitare interventi sulla spesa corrente, ma piuttosto si deve agire sulla pressione fiscale riducendola così da dare sostegno a imprese e famiglie. Senza dimenticare gli investimenti infrastrutturali che purtroppo trovano proprio nel M5S l’ostacolo maggiore. Il nostro ordine del giorno va in questa linea e dopo il via libera della Commissione Bilancio mi auguro che il governo possa muoversi lungo questa strada”.
