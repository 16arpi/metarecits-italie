Traffico di migranti-palazzo Curtatone, Rampelli: Grave omissione Alfano. Raggi chieda sgombero

“Sono mesi che aspettiamo lo sgombero di Palazzo Curtatone, la notizia dei trafficanti di migranti domiciliati nei palazzi occupati emersa in queste ore l’avevamo data noi più volte, ma il governo ha risposto minimizzando. Dietro le occupazioni abusive di interi edifici a Roma non c’è solo l’illegalità ma un vero circuito criminale che non si vuole colpire. Nonostante le mie denunce e la relativa richiesta di sgombero in seguito alle gravi dichiarazioni dei Vigili del Fuoco, il ministro degli Interni non ha ancora proceduto, il prefetto prende tempo. Gli elementi attestanti le attività illecite erano conclamate e di solare evidenza. Il sindaco Raggi non perda tempo, si avvalga anche della delibera firmata dal commissario Tronca relativa agli sgomberi dei palazzi illegittimamente occupati, chieda l’immediato sgombero di via Curtatone. E’ necessario a questo punto la Questura faccia un blitz ed entri anche nella zona interdetta dell’edificio, quella presidiata dagli immigrati, prima che i trafficanti di uomini la bonifichino”. E’ quanto dichiara Fabio Rampelli,  capogruppo alla Camera di Fratelli d’Italia-Alleanza nazionale.
