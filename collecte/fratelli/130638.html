Elezioni. Lollobrigida: Continuano le provocazioni di gruppi violenti, perchè viene consentito?

“Le continue provocazioni da parte di gruppi organizzati e violenti nelle iniziative elettorali del nostro movimento sono diventate una prassi apparentemente tollerata da chi dovrebbe garantire l’ordine pubblico. In particolare durante i comizi di Giorgia Meloni, leader del primo partito italiano. L’incapacità del Ministro Lamorgese è nota, cominciamo però a pensare che non si tratti solo di questo. Vi è forse il tentativo di lasciare larghe le maglie della sicurezza e consentire che accadano incidenti finalizzati a spaventare gli elettori? Sarebbe gravissimo. Ancora una volta facciamo appello a tutte le forze democratiche perché il confronto politico si eserciti nei limiti delle norme, ma non possiamo non chiedere contestualmente un richiamo alla responsabilità di Prefetti e Questori. Con la fine di questo governo e all’insediamento del nuovo, chiederemo conto, con puntuali atti ispettivi previsti per legge, dei comportamenti di chi per competenza avrebbe dovuto e, a nostro avviso potuto, evitare la grave e continua turbativa di manifestazioni pubbliche autorizzate”. 
Lo dichiara il capogruppo di Fratelli d’Italia alla Camera, Francesco Lollobrigida.
