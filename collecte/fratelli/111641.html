Rifiuti. Maffoni: Costa dia indicazioni più precise inceneritore di Brescia

“Mi rincuora che il ministro Costa non approcci in modo ideologico al dibattito sui rifiuti e abbia sottolineato come l’impianto di Brescia non debba essere chiuso. Certo, ci si aspettava qualche indicazione più precisa in merito” Così il senatore di Fratelli d’Italia, Gianpietro Maffoni, in seguito alla visita a Brescia del ministro dell’ambiente.
“Avrei auspicato – continua il senatore di FdI – in qualità di unico rappresentante bresciano componente di una delle Commissioni parlamentari legate all’ambiente, di ricevere un invito così da poter essere presente alla visita. L’auspicio è che ora il ministro Costa convochi quanto prima un tavolo bresciano per affrontare la questione ambientale nella provincia, anche se mi pare che all’interno del governo ci siano visioni discordanti su questo tema”.
“Fino a quando l’impianto di Brescia dovrà bruciare i rifiuti di altre Regioni? Spero – conclude il senatore Maffoni – che la volontà del ministro sarà quella di avviare dei processi seri di politica ambientale su tutto il territorio nazionale”.
