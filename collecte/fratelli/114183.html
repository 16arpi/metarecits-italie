Difesa, FdI: Governo valuti bene ripartizione somme a associazioni armi

Poche settimane fa ANPI contro militari e sponsor convegni negazionisti foibe
“Già lo scorso anno Fratelli d’Italia ha sollevato il problema della trasparenza sulla ripartizione delle somme destinate alle Associazioni d’Armi e combattentistiche e anche quest’anno non possiamo esimerci dall’esprimere tutte le nostre perplessità. Solo poche settimane fa infatti, commentavamo esterrefatti le parole del presidente dell’ANPI Viterbo Enrico Mezzetti contro i nostri militari e assistevamo increduli alle diverse sponsorizzazioni dell’ANPI Rovigo e ANPI Parma a convegni negazionisti o revisionisti della tragedia delle foibe. Ciononostante, la maggioranza di governo destina ben 26 Mila euro per gli antifascisti spagnoli, più di 100 mila euro per l’ANPI e decine di migliaia di euro per le diverse associazioni partigiane. In tempi di vacche magre per i nostri uomini, le nostre donne in divisa e per l’intero comparto Difesa e Sicurezza, ci chiediamo il perché queste Associazioni continuino a prendere cospicui finanziamenti dal ministero della Difesa mentre associazioni di carabinieri o l’associazione paracadutisti debbano accontentarsi di molto meno. Fratelli d’Italia chiede al Governo che continua a definirsi ‘del Cambiamento’ di dare un vero segnale a favore dei nostri militari valutando con più attenzione la ripartizione di queste somme. Anche per il rispetto dei nostri stessi militari”.
Lo dichiarano Salvatore Deidda e Wanda Ferro, deputati di Fratelli d’Italia e componenti della commissione Difesa della Camera.
