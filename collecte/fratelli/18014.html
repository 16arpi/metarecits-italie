Elezioni, FdI presente in 6 Consigli regionali su 7

«I risultati delle elezioni regionali confermano non solo la crescita in termini percentuali e assoluti per Fratelli d’Italia, che supera il 4% a livello nazionale, ma ribadiscono il forte radicamento del movimento sul territorio. A fronte di una riduzione del numero assoluto di consiglieri in molte Regioni, Fratelli d’Italia sarà presente con un suo gruppo consiliare in sei Consigli regionali su sette.

In Toscana, si conferma il seggio per Giovanni Donzelli nel collegio di Firenze. Nelle Marche, Elena Leonardi viene eletta nel collegio di Macerata. In Umbria, FdI ottiene un seggio con l’elezione di Marco Squarta. In Campania, vengono confermati, rispettivamente nei collegi di Napoli e Salerno, Luciano Passariello e Alberico Gambino. In Veneto, ad accompagnare la vittoria del governatore Zaia, viene eletto nel collegio di Vicenza Sergio Berlato, risultando il candidato più votato tra i consiglieri regionali di tutti i partiti. In Liguria, al governo con il neo presidente Giovanni Toti, siederanno Gianni Berrino di Sanremo e Matteo Rosso di Genova.
Fratelli d’Italia rivolge ai neo consiglieri regionali i più sentiti auguri di buon lavoro e ringrazia tutti i candidati che, con il loro impegno in questa difficilissima campagna elettorale, hanno permesso a FdI di raggiungere un grande risultato».

È quanto fa sapere il Dipartimento Organizzazione di Fratelli d’Italia-An.
