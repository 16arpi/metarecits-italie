Rapinatore ucciso; Meloni incontra benzinaio Stacchio e gioielliere Zancan

IL PRESIDENTE DI FDI-AN: «STACCHIO È UN EROE». Oggi pomeriggio il presidente di Fratelli d’Italia-Alleanza Nazionale, Giorgia Meloni, ha incontrato a Ponte di Nanto…

…in provincia di Vicenza il benzinaio Graziano Stacchio e Roberto Zancan, il gioielliere veneto vittima della rapina sventata da Stacchio. All’incontro hanno partecipato il sindaco di Albettone Formaggio e una delegazione di FdI-An, composta dal portavoce regionale veneto del movimento Ciro Maschio e dai componenti dell’esecutivo nazionale di FdI-An Francesco Lollobrigida e Raffaele Speranzon.
«Graziano Stacchio – ha detto il presidente di FdI-An nel corso della visita – è un eroe e si è comportato come dovrebbero fare tutti. Meriterebbe una medaglia, non di essere indagato dallo Stato. Come Fratelli d’Italia-Alleanza Nazionale abbiamo lanciato una campagna di raccolta fondi per sostenere la sua difesa legale e in Parlamento ci batteremo per cambiare la legge sulla legittima difesa e impedire un paradosso inaccettabile: non si può rischiare la galera per aver salvato la vita a persone in pericolo».
«Sono vivo perché questa persona non si è fatto i cazzi suoi e ora è indagato. In passato – ha detto Zancan – mi hanno rapinato dentro casa mia, davanti ai miei figli piccoli. Sono perseguitato da anni perché lavoro e produco. Do lavoro a 60 persone onestamente ma ora non c’è la faccio più. Questa volta mi sono salvato grazie ad un eroe ma non dormo più».
«Non sono un eroe – ha detto invece Graziano Stacchio – ma ho il cuore da alpino. Faccio volontariato e non riesco a star fermo se qualcuno ha bisogno del mio aiuto».‎
«Lo Stato deve fare qualcosa e la prima è conferire una seconda medaglia a Stacchio, la prima la ottenne salvando una giovane in passato. La seconda è una legge dedicata a Zancan che contenga interventi specifici che permettano di far sentire sicura la popolazione», ha aggiunto il sindaco di Albettone Formaggio.
