FdI-An: Sabato e domenica a Fiuggi il primo congresso nazionale

“In nome del popolo sovrano”: è questo il titolo del primo congresso nazionale di Fratelli d’Italia-Alleanza nazionale che si terrà a Fiuggi sabato 8 e domenica 9 marzo. L’assemblea del congresso, composta da 3150 grandi elettori, votati alle primarie del 22 e 23 febbraio, ratificherà i risultati della consultazione popolare che ha visto la partecipazione di 250mila cittadini e attraverso la quale sono stati scelti il nuovo simbolo di FdI-An per le elezioni 2014 e il nuovo presidente nazionale.
  
Il congresso, che si svolgerà presso il “PalaTerme Fiuggi” di viale Anticolana, aprirà i battenti sabato 8 marzo a partire dalle ore 10, con l’arrivo dei delegati provenienti da tutta Italia. Alle ore 12 il presidente Giorgia Meloni aprirà ufficialmente con la sua relazione introduttiva i lavori del congresso, che proseguiranno per tutta la giornata con gli interventi dei partecipanti.
Nella giornata di domenica 9 marzo, alle ore 12.30 circa è previsto l’intervento di replica del presidente Giorgia Meloni, che concluderà il dibattito. I lavori proseguiranno fino alle 18 con le votazioni delle mozioni congressuali.
Nel corso dell’assemblea verranno anche sviluppati i temi sottoposti all’attenzione dei cittadini con “primarie delle idee”: ai partecipanti è stato chiesto un parere su dieci temi caldi al centro dell’opinione pubblica come permanenza nell’euro e rinegoziazione degli accordi europei; immigrazione; Equitalia; primarie del centrodestra e regolamentazione per legge della prostituzione.
