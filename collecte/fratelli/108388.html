Comuni, Ciaburro: Con graduatorie contributi opere pubbliche e messa in sicurezza edifici penalizzati ancora una volta quelli virtuosi

“Con l’ultima finanziaria – nello specifico con la legge 205/2017 – e con il successivo DM 20 gennaio 2018 è stato previsto di destinare agli enti locali un contributo, fino a un massimo di 5 milioni e 225 mila euro, per la messa in sicurezza degli edifici. Cosa di per se assolutamente giusta e lodevole, però lascia sconcertati il fatto che vengano premiati con le più alte posizioni in graduatoria alcuni comuni che hanno un fortissimo disavanzo. Perché per l’ennesima volta tutti quei comuni che fanno della virtù della buona amministrazione un punto di forza debbono essere così fortemente penalizzati? Per quale motivo comuni già fortemente colpiti dal blocco del patto di stabilità non possono accedere a finanziamenti dovuti? Lo Stato deve premiare chi ben amministra. Non deve importare ne la localizzazione geografica ne il colore politico. Ogni giorno viviamo sulla nostra pelle di amministratori pubblici la difficoltà del continuare il nostro impegno. Per questo motivo da oggi mi attiverò per presentare una urgente interrogazione parlamentare al Ministro. I Comuni sono il primo presidio dello Stato. Lo Stato non deve farli morire”.
Lo dichiara il deputato di Fratelli d’Italia, Monica Ciaburro.
