Violenza, FdI presenta “In-Giustizia”: convegno sui diritti delle vittime

Nella suggestiva Sala del Cenacolo di Palazzo Valdina a Roma, prenderà il via domani, 26 giugno 2013 alle ore 17,30, “IN-GIUSTIZIA” la kermesse culturale promossa dal Dipartimento di Fratelli d’Italia che si occupa di tutela delle vittime di violenza. Modererà l’evento il Responsabile Nazionale Barbara Benedettelli, scrittrice e attivista per i diritti delle Vittime.
Saranno le testimonianze dirette ad aprire il dibattito di domani, dal titolo “I diritti delle Vittime nella Costituzione” che si concentrerà sui reati contro la persona e che attraverso la discussione vuole colmare il vuoto politico e sociale che c’è attorno alle vittime della violenza e ai loro familiari.
Tra gli altri interverranno: Edmondo Cirielli, Segretario dell’Ufficio di Presidenza della Camera dei Deputati; Ignazio La Russa, Presidente Commissione Autorizzazioni a Procedere della Camera dei Deputati; Roberta Bruzzone, presidente dell’Accademia Internazionale delle Scienze Forensi; Marcella Clara Reni, direttore di Rinnovamento nello Spirito e presidente Prison Fellowship e Victim Fellowship Italia Onlus.
«Le vittime non hanno scelto di esserlo: lo sono a causa della scelta altrui e a volte dell’inefficienza dello Stato. Non si pensi mai di essere immuni dalla possibilità di diventarlo. Tutelare le vittime significa tutelare la vita stessa. In questi giorni si parla molto di depenalizzazione, di rieducazione, di carcere, di impunità senza tenere conto che la certezza della pena è una irrinunciabile garanzia di libertà e di democrazia – afferma Barbara Benedettelli -. La pena, che deve essere scontata nel rispetto dei diritti fondamentali, deve essere effettiva e deve portare a una reale rieducazione del reo, che può avvenire solo aiutandolo a prendere piena coscienza della propria colpa. Un esempio in tal senso arriva dal progetto di giustizia ripartiva “Sicomoro”, avviato da Prison Followship Italia e Rinnovamento nello Spirito».
Il convegno di domani sarà primo di una serie di appuntamenti che si svolgeranno in tutta Italia e che vedranno la partecipazione di illustri esponenti del mondo istituzionale e sociale anche in semplice veste di attenti ascoltatori. La kermesse si concluderà a settembre a Milano con la consegna del premio “Justitia” assegnato a chi si è distinto per una battaglia di giustizia.
Roma, 25 giugno 2013
