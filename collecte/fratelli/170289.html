Orlandi-Gregori: commissione approfondirà anomalie e misteri

“Ringrazio i colleghi commissari per avermi accordato la loro fiducia eleggendomi presidente di questa commissione. Il mio pensiero va in primo luogo ai familiari di Emanuela Orlandi e di Mirella Gregori, in logorante attesa di verità e giustizia da ormai oltre quarant’anni. Per questo sarà importante lavorare tutti insieme, possibilmente senza distinzioni di parte, per svolgere un lavoro di confronto e di indagine serio, evitando polemiche e spettacolarizzazioni. Assumo l’incarico di presidente con grande umiltà e senso di responsabilità, consapevole della delicatezza dei due casi. Occorrerà anzitutto stabilire un rigoroso metodo di lavoro, impostato sui principi di serietà, imparzialità, sobrietà e riservatezza. Innanzitutto esamineremo gli atti delle varie inchieste e cercheremo di fare ordine in un ginepraio di ricostruzioni e piste, spesso false, che si sono susseguite in questi anni”. Lo dichiara in una nota il senatore di Fratelli d’Italia Andrea De Priamo, eletto presidente della commissione bicamerale d’inchiesta sulla scomparsa di Emanuela Orlandi e di Mirella Gregori.
“L’avvio della commissione parlamentare di inchiesta è un passo fondamentale per fare luce sulla scomparsa di Emanuela Orlandi e Mirella Gregori. Esprimo soddisfazione per l’elezione del presidente Andrea De Priamo, dei vicepresidenti Riccardo Augusto Marchetti e Roberto Morassut. Sono certo che lavoreremo tutti insieme per contribuire ad approfondire e chiarire tutte le anomalie e i misteri emersi in questi 40 anni e restituire così verità alle famiglie Orlandi e Gregori che non si sono mai arrese”, afferma in una nota il Questore della Camera dei deputati e componente della commissione di inchiesta per FdI, on. Paolo Trancassini.
