Lavoro. Marsilio: FdI sostiene lavoratori Ball Beverages contro delocalizzazione in Serbia

Questa mattina il senatore di Fratelli d’Italia, Marco Marsilio, ha portato la solidarietà di Giorgia Meloni e di tutta Fratelli d’Italia ai lavoratori della fabbrica e ai sindaci del territorio che hanno manifestato sotto il ministero dello Sviluppo Economico, mentre era in corso il Tavolo di crisi convocato dal Ministero.
“La Ball Beverages un mese fa ha annunciato a bruciapelo alle maestranze dell’impianto di San Martino sulla Marrucina (CH) che il 23 dicembre prossimo saranno tutti licenziati. La multinazionale americana, che produce lattine di alluminio per Coca-Cola e altre aziende di bevande, vuole infatti trasferire tutta la produzione in Serbia. Per ‘indorare la pillola’ l’azienda promette che il trasferimento in Serbia durerà solo otto mesi, per poi concentrare la produzione sull’altro impianto presente in Italia a Nogara (VR). Ma quello che oggi i suoi rappresentanti hanno detto al Mise svela le vere intenzioni: si delocalizza in Serbia perché il costo del lavoro è minore, ed è chiaro che, una volta trasferiti, non torneranno mai più in Italia. Si tratta di un comportamento vergognoso: si mettono per strada gli operai l’antivigilia di Natale, in una fabbrica che è un modello di produttività e rendimento, con tassi di astensionismo quasi nulli, pari allo 0,2%, che ha sempre raggiunto e superato tutti gli obiettivi economici grazie al forte spirito di squadra delle maestranze. E tutto questo soltanto perché esiste un altro posto al mondo dove si pagano stipendi più bassi. A questa vergogna si aggiunge la beffa che la Ball ha ‘offerto’ ai lavoratori la possibilità di essere trasferiti in un altro impianto in giro per il mondo, ‘concedendo’ sette giorni per decidere. A sua volta il governo, attraverso il Capo di Gabinetto presente al Tavolo, ha sostenuto le rivendicazioni dei sindacati e delle istituzioni del territorio abruzzese (sindaci e Regione), chiedendo alla multinazionale di rivedere le proprie posizioni e di pronunciarsi entro 7-10 giorni. Fratelli d’Italia sosterrà ad ogni livello lo sforzo delle Istituzioni e dei sindacati per salvare questa fabbrica e impedire l’ennesima delocalizzazione, che rischia di desertificare il tessuto abruzzese. La Ball Beverages, come tutte le multinazionali e le grandi aziende presenti sul mercato, condivide precise disposizioni sulla responsabilità sociale d’impresa: è ora che questi Codici etici e queste certificazioni sulla responsabilità sociale divengano una pratica reale e non solo inutili pezzi di carta. Denunceremo in ogni sede e con ogni mezzo questo comportamento brutale e indegno di una nazione civile”. Lo dichiara il senatore di Fratelli d’Italia, Marco Marsilio.
