Taglialatela: Governo stanzia fondi per Roma e abbandona la Terra dei Fuochi

“A dimostrazione di quale sia l’incapacità del Governo di tutelare i diritti dei cittadini faccio un solo esempio: mentre nel decreto sulle emergenze ambientali l’Esecutivo riversa solo sulla Regione Campania l’incombenza di reperire i fondi necessari per tutelare la salute dei cittadini ed avviare la bonifica del territorio, contemporaneamente assegna al solo Comune di Roma altri 400 milioni di euro. E’ una vera vergogna a cui bisogna porre assolutamente rimedio.
  
La Terra dei Fuochi è una questione nazionale e come tale va trattata. Il Governo deve fare la propria parte ed impegnarsi nello stanziamento dei fondi necessari, non lasciando soli la Regione, gli amministratori locali ed i cittadini campani tutti. La giornata di oggi serve per fare una sintesi delle tante battaglie portate avanti da Fratelli d’Italia durante questo suo primo anno di vita. Siamo presenti in tutte le assemblee pubbliche ed a tutti i livelli da un punto di vista iistituzionale. C’è una parte della destra italiana, da noi rappresentata che sta crescendo nei numeri, nei consensi e nell’attenzione che le pongono i cittadini ed i media”. E’ quanto ha dichiarato Marcello Taglialatela, deputato di Fratelli d’Italia, a margine della conferenza stampa di presentazione di un anno di attività e battaglie politiche di Fratelli d’Italia che si è svolta questa mattina a Napoli presso la sala multimediale di Palazzo San Giacomo. Alla conferenza erano presenti, tra gli altri, il portavoce regionale della Campania di FdI Luigi Rispoli, i consiglieri comunali di Napoli, Marco Nonno e Vincenzo Moretto, e il consigliere provinciale Giovanni Bellerè.
