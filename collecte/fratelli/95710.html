Tribunale Sala, Cirielli: Accertare agibilità della struttura

“Mi auguro che la struttura di Lagonegro che dovrà ospitare il Tribunale di Sala Consilina rispetti tutte le condizioni di agibilità e sicurezza, perché l’incolumità dei cittadini non può essere assolutamente messa a rischio”.
È quanto dichiara Edmondo Cirielli, deputato di Fratelli d’Italia e componente dell’Ufficio di Presidenza di Montecitorio.
  
 
“Nei mesi scorsi – spiega – ho presentato un’interrogazione parlamentare per scongiurare l’accorpamento sollecitando, tra le altre cose, i ministri Alfano e Cancellieri a verificare la legittimità e l’idoneità degli atti amministrativi e progettuali posti in essere dal Comune di Lagonegro, con particolare riferimento alla conformità dello stabile in questione alla normativa antisismica e alla relativa dotazione di sicurezza.
Auspico, pertanto, una risposta celere da parte del Governo. Permettere ai cittadini e agli operatori del settore di accedere ai locali in assenza di assoluta certezza sul rispetto della normativa sarebbe veramente da irresponsabili”.
 
Roma, 17 settembre 2013
