M.O, Delmastro: lavoriamo per garantire Israele e soccorrere palestinesi

La partenza questa mattina del C130 dell’Aeronautica Militare per trasportare aiuti umanitari alla popolazione palestinese è il segno più eloquente del lavoro e del posizionamento del Governo: diritto all’esistenza di Israele in uno con diritto allo Stato per i palestinesi e soccorsi umanitari nella striscia di Gaza. 
Hamas è sempre stato, ed oggi ancor di più, il peggior nemico della causa palestinese. 
Hamas usa come scudi umani civili inermi e si prefigge non l’edificazione di uno Stato palestinese, ma lo scioglimento della identità palestinese nella umma mussulmana e la cancellazione di Israele.
Riflettano le piazze rigurgitanti di odio verso la democrazia, verso Israele e verso l’Occidente.
Noi continueremo a lavorare per  garantire Israele, soccorrere i Palestinesi, rafforzare l’Autorità Nazionale Palestinese per lo storico traguardo di “due popoli, due Stati”.

È quanto dichiara Andrea Delmastro delle Vedove, deputato di Fratelli d’Italia e Sottosegretario di Stato alla Giustizia.
