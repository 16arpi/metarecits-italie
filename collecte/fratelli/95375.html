Dl emergenze, Crosetto: Governo disposto a tutto pur di rimanere in piedi

«Avrebbe ragione Franceschini nel criticare l’ostruzionismo parlamentare se il decreto in approvazione fosse effettivamente volto ad affrontare solo le vere emergenze del Paese. Il problema, ed il ministro per i Rapporti con il Parlamento dovrebbe saperlo, è che soprattutto nel passaggio al Senato, il decreto è stato infarcito di ‘marchette’ per centinaia di milioni di euro. Se è vero che mancano risorse, forse si sarebbe dovuta cogliere l’occasione del passaggio alla Camera per ripulire il provvedimento. Ma pur di rimanere in piedi, il “governo del fare fumo” è disposto a turarsi, a seconda del giorno, naso, orecchie ed occhi. E comunque sia il ricorso alla fiducia dopo mille parole sul ruolo del Parlamento da parte di Letta è uno dei tanti ossimori cui dovremo abituarci».
È quanto dichiara Guido Crosetto, coordinatore nazionale di Fratelli d’Italia.
Roma, 20 giugno 2013
