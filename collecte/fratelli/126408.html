Comunali. Lollobrigida: Sinistra nel panico inventa panzane

“Enrico Michetti è stato scelto come candidato sindaco del centrodestra ma,  prima ancora di questa decisione, a lui centinaia di Comuni, moltissimi dei quali amministrati dal Pd, gli hanno conferito incarichi di tale delicatezza e responsabilità difficilmente attribuibili a chi non ha competenza e capacità. Basta leggere il curriculum dell’avvocato Michetti per scoprire che gli attuali vertici del Partito democratico, in qualità di amministratori, lo hanno spesso considerato in grado di risolvere problemi che evidentemente altri non erano stati in grado nè di affrontare nè risolvere. Spesso la stessa Regione Lazio così come l’Anci, guidate proprio da esponenti del Pd, lo hanno incaricato di seguire vicende delicate e complesse, affidandosi ai suoi pareri. Ora vogliono farlo passare da incompetente ma i dati oggettivi rendono ridicola questa affermazione.
Se gli esponenti del Partito democratico, presi da questa incontinenza comunicativa, non ricordano quali siano tra loro quelli che si affidarono a Enrico Michetti gli useremo la cortesia di comunicare il lunghissimo elenco per dargli modo di informarsi adeguatamente.
Anche nel confronto di oggi, rispetto all’ex ministro Gualtieri silurato da Draghi per incompetenza, Michetti ha mostrato soluzioni concrete per risolvere i problemi della città attraverso procedure idonee e praticabili. Siamo di fronte a una sinistra nel panico che inventa panzane”. Lo dichiara il capogruppo di Fratelli d’Italia alla Camera, Francesco Lollobrigida.
