Marò, Fidanza-Osnato: Domani manifestazione in p.zza San Carlo

Fratelli d’Italia negli ultimi due anni non ha mai smesso di chiedere un intervento forte per riportare a casa Massimiliano Latorre e Salvatore Girone e adesso che si è ventilata l’ipotesi di una condanna alla pena di morte tornerà a scendere in piazza. Domani,sabato 18 gennaio, alle ore 15 in piazza San Carlo a Milano si terrà la manifestazione “L’India li minaccia, il governo li abbandona, l’Europa li ignora. Marò liberi subito!”.
  
 Parteciperanno il presidente nazionale di Fdi Ignazio La Russa e molti dirigenti del partito tra cui Carlo Fidanza, Massimo Corsaro, Viviana Beccalossi, Riccardo De Corato, Paola Frassinetti e Marco Osnato.
“Se non bastano le pressioni che Fratelli d’Italia sta facendo sul Governo, se la politica estera italiana continua a essere debole, se le azioni diplomatiche non sono servite a niente, allora porteremo in piazza la protesta. Lo faremo domani nel centro di Milano e lo faremo il 24 gennaio alla festa di gala del console indiano: saremo una spina nel fianco di chi si dimentica troppo facilmente che i nostri militari sono in carcere da due anni”.
Lo scrivono in una nota congiunta gli esponenti di Fratelli d’Italia Carlo Fidanza, europarlamentare, e Marco Osnato, capogruppo in Comune.
