Lavoro, Rizzeto: Governo tuteli 400 dipendenti Abramo Customer Care spa, si modifichi decreto dignità

“Con una risoluzione ho chiesto al governo urgenti iniziative per tutelare i 400 lavoratori della Abramo Customer Care spa di Crotone, che stanno vivendo una situazione drammatica a causa degli effetti del Decreto dignità.  Avevo già annunciato che la modifica della normativa sul contratto a tempo determinato voluta dal ministro del Lavoro Di Maio, avrebbe avuto conseguenze negative sulla pelle dei lavoratori. Quanto sta accadendo ai dipendenti a tempo determinato di Abramo Customer Care spa ne è un esempio: 200 di loro sono ora disoccupati poiché l’azienda non ha proceduto alla stabilizzazione dei contratti a termine giunti a scadenza e la stessa sorte avranno altri 200 dipendenti i cui contratti si concluderanno nei prossimi mesi, senza alcuna possibilità di rinnovo o di conversione in contratto a tempo indeterminato. L’azienda sta facendo quanto gli consente la legge, quindi è evidente che si tratta di una normativa sbagliata. Chiediamo al governo di tutelare questi lavoratori e ritornare sui suoi passi modificando il Decreto dignità, quanto meno introducendo degli incentivi per trasformare i contratti a tempo determinato in contratti stabili”.
E’ quanto dichiara in una nota il capogruppo della commissione lavoro alla Camera di Fratelli d’Italia, Walter Rizzetto.
