Decreto dignità, Silvestroni: Il decreto è solo una scatola vuota

“Dignità e posti di lavoro si creano semplificando la vita agli imprenditori, abbassando le tasse, rispettando il principio costituzionale di una retribuzione proporzionata al lavoro svolto. Accettare la proposta di FdI di legare la flat tax al reddito incrementale così come la stabilizzazione degli under 35 avrebbe rappresentato un segnale importante per gli italiani.  Dignitosa sarebbe stata la reintroduzione dei voucher tenendo conto di tutte le categorie che oggi rappresentano il mondo del lavoro; dignitoso sarebbe stato introdurre misure veramente risolutive per disincentivare le delocalizzazioni abbattendo il costo del lavoro e premiando le aziende virtuose; dignitoso sarebbe stato un contrasto alla ludopatia che non assomigliasse così tanto al provvedimento all’acqua e zucchero del governo Renzi. Insomma il decreto dignità non è altro che una bella confezione che una volta aperta non è nulla più che una scatola vuota” lo ha dichiarato il deputato di Fratelli d’Italia, Marco Silvestroni.
