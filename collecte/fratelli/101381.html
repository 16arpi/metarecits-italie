Donzelli: il treno della memoria faccia tappa nei luoghi delle foibe

“La Regione Toscana per il viaggio del Treno della Memoria, che ogni anno accompagna centinaia di studenti in visita nei campi di concentramento di Auschwitz e Birkenau, preveda anche una tappa a Basovizza (Trieste), luogo simbolo del ricordo dei martiri delle foibe. Si trasformi cosi’ il nome del ‘Treno della Memoria’ nel ‘Treno della Memoria e del Ricordo'”.

E’ quanto chiede in una mozione presentata in occasione del Giorno del Ricordo dal capogruppo Fdi in Consiglio regionale Giovanni Donzelli.

“In un giorno come oggi – sottolinea in una nota – e’ giusto rafforzare la convinzione che la memoria degli stermini debba essere condivisa. Per questo la Regione stabilisca che a partire dalla prossima edizione del Treno della memoria ci sia una visita degli studenti anche al luogo in cui un ex pozzo minerario fu utilizzato nel maggio 1945 come foiba”. Per Donzelli “prevedere un arricchimento didattico degli studenti e’ lo strumento migliore per condividere e custodire la memoria”.
