Bankitalia, Meloni: Non saremo complici di truffa di stato e alto tradimento del popolo italiano

«Oggi siamo di fronte a qualcosa di molto più grave del solito regalo fatto dal governo agli amici delle banche o all’ennesima legge marchetta: siamo di fronte ad un atto di alto tradimento nei confronti del popolo italiano, ad un’autentica truffa di Stato. Il tentativo che si sta portando avanti è quello di regalare alle lobby finanziarie la nostra stessa sovranità monetaria e nazionale, per rendere impossibile ogni ipotesi di uscita dall’euro e trasformarci da cittadini consapevoli dell’Europa a schiavi d’Europa. In questo modo non staremo all’interno dell’euro perché ci conviene: ci staremo perché non ne avremo scelta.
  
 
Non si può essere complici di questa infamia. Penso ci sia un momento nel quale gli ordini di partito, il confronto tra maggioranza e opposizione, la realpolitik debbano venire meno perché noi siamo rappresentanti del popolo italiano e stiamo facendo gli interessi del popolo italiano. Mi appello a chi viene dalla storia della sinistra perché voleva difendere gli interessi del popolo italiano dalla voracità delle grandi concentrazioni economiche. Mi appello a chi viene dalla storia della destra che ha sempre messo l’interesse nazionale di fronte all’interesse di parte e mi appello a chi dice di essere la nuova politica: non vi rendete complici di questo scempio, di quella che sarà ricordata come la legge del grande tradimento. Non rendetevi complici votando questo provvedimento perché questo sarebbe ricordato come il Parlamento di infami e di traditori. Fratelli d’Italia non si renderà complice di questa vergogna, non solo votando contro ma raccontando agli italiani che cosa avete fatto, perché devono sapere come vi siete venduti e come li avete venduti».
Lo ha detto nel corso della dichiarazione di voto sul dl Imu-Bankitalia il presidente dei deputati di Fratelli d’Italia, Giorgia Meloni.
 
Roma, 29 gennaio 2014
