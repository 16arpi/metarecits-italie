Case Ater. Veneto, De Carlo: Assessore Lanzarin sospenda nuovo regolamento

“Da sindaco, lancio un appello all’assessore regionale Lanzarin affinché sospenda per un anno il nuovo regolamento sui canoni Ater, raccolga le segnalazioni dei cittadini e dei territori e proponga una nuova soluzione che non penalizzi le fasce più deboli”. 
Lo dichiara il Sindaco di Calalzo di Cadore e deputato di Fratelli d’Italia, Luca De Carlo, chiedendo alla Regione Veneto un ripensamento sull’aumento degli affitti degli alloggi Ater.
“Soprattutto in politica – aggiunge De Carlo – chi fa, puo’ anche sbagliare. Ma se ce ne rendiamo conto, possiamo tornare sui nostri passi. Sono al fianco dell’assessore nella sua battaglia per stanare i soliti furbetti, che vanno scovati e stangati, ma questo non può e non deve penalizzare le fasce più deboli”. 
“I nostri anziani – prosegue l’esponente di FDI-  hanno una spiccata cultura del risparmio, legata alla volontà di non avere difficoltà in caso di necessità, di malattia o per la vecchiaia, ma vivono la quotidianità con pensioni minime”.
“Io – conclude De Carlo – mi metto fin d’ora a disposizione, anche con i miei uffici comunali, per fornire tutti i possibili contributi utili a migliorare il regolamento, in un’ottica di assoluta collaborazione”.
