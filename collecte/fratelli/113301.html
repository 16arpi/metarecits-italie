Scuolabus, Cirielli: Si approvi proposta di legge Fdi su estensione dei casi di revoca cittadinanza ed espulsione

“Revoca della cittadinanza ed espulsione immediata per Ousseynou Sy, 47enne senegalese di origine ma italiano dal 2004, che ha sequestrato un autobus di cui era alla guida a San Donato Milanese, con a bordo una cinquantina di studenti, e poi, dopo aver forzato un blocco, gli ha dato fuoco, minacciando di uccidersi”. E’ quanto chiede Edmondo Cirielli, Questore della Camera dei Deputati, firmatario con la leader del partito Giorgia Meloni di una proposta di legge sul tema.
“Al governo Cinque stelle-Lega chiediamo di non perdersi dietro parole e annunci. Ma la strage a San Donato Milanese, sventata solo grazie all’intervento dei carabinieri, è l’occasione per approvare velocemente la proposta di Fratelli di Italia che amplia i casi di revoca della cittadinanza ed espulsione per gli stranieri che commettono reati sul territorio italiano o che, come nell’ultimo episodio, agiscono sulla base dell’odio razziale e religioso. La nostra proposta contempla revoca immediata della cittadinanza anche in assenza di una sentenza di condanna irrevocabile” – conclude Cirielli
