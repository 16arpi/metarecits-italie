Università, Meloni: preoccupante dato corte conti su aumento laureati che lasciano Italia, Fdi si batte per dare ai giovani una nazione dove poter restare

«Preoccupante il rapporto diffuso oggi dalla Corte dei Conti: sono aumentati del 41,8% i laureati che hanno lasciato l’Italia negli ultimi 8 anni. Un dato che conferma la nuova ondata di emigrazione all’estero che sta vivendo l’Italia: tantissimi giovani, in maggioranza diplomati e laureati, abbandonano la Nazione perché non vedono qui speranze di lavoro e affermazione. Con un paradosso inaccettabile: mentre facciamo scappare i nostri ragazzi migliori spalanchiamo le porte a centinaia di migliaia di clandestini, in gran parte senza professionalità ma che pesano sul nostro welfare e, purtroppo, finiscono spesso nelle mani del lavoro nero o della criminalità. Fratelli d’Italia continuerà a battersi per dare ai nostri giovani una Nazione dove poter restare perché capace di garantire una formazione di alto livello, uno Stato amico che ti aiuta a fare impresa e a mettere su famiglia, e dove ci siano le condizioni per avere un lavoro dignitoso e ben pagato. Questa è la miglior dote che possiamo dare ai giovani. L’esatto contrario del modello più tasse e più assistenzialismo tanto caro alla sinistra PD-M5S».
Lo dichiara il presidente di Fratelli d’Italia Giorgia Meloni.
