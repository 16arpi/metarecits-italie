Scuola, Murgia: No agli smartphones in classe

“Basta sperimentazioni nella scuola, le cui conseguenze sono pagate direttamente dagli studenti e dai loro genitori. Sui tutor che dovrebbero affiancare i docenti nei percorsi di alternanza scuola lavoro, i rappresentanti degli studenti hanno sollevato dubbi  e manifestato contrarietà di cui non si può non tener conto. Sulla riduzione anche sperimentale del percorso scolastico da 5 a 4 anni siamo assolutamente contrari: anzi riscontriamo che c’è molto da fare già in un ciclo quinquennale, aumentando anzi lo studio, gli approfondimenti, la formazione. Le condizioni in cui versano le scuole sono drammatiche:  palestre inesistenti, tetti divelti e pericolanti, mura scrostate, classi inadeguate. Infine,  l’uso dei cellulari in classe: il ministro non ha chiarito se i cellulari saranno utilizzati come strumento didattico o come strumento ricreativo…Nel frattempo restiamo  in attesa della solita pletorica commissione di studio ministeriale”. È quanto dichiara il deputato di Fratelli d’Italia-Alleanza nazionale Bruno Murgia intervenendo in aula sul question time al ministro dell’Istruzione Valeria Fedeli.
