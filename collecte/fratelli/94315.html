Liberi, Onesti, Decisi, Fratelli d&#8217;Italia a Milano

Ignazio La Russa sarà capolista in Lombardia 1 tra i candidati alla Camera per Fratelli d’Italia, il movimento politico che appoggia il centrodestra alle elezioni politiche e regionali guidato da Giorgia Meloni, Guido Crosetto e lo stesso ex ministro della Difesa. Viviana Beccalossi e Alessandra Gallone sono le capolista per Lombardia 2, mentre Massimo Corsaro è il primo nome in Lombardia 3, seguito da Carlo Nola. Al Senato, invece, il capolista è Guido Crosetto.
  
E’ quanto emerso questa mattina nel corso della prima uscita ufficiale del movimento al Teatro Nuovo di piazza San Babila. A margine dell’iniziativa, aperta con un applauso in omaggio all’attrice Mariangela Melato, scomparsa venerdì scorso, Ignazio La Russa ha anche preannunciato che il fratello Romano sarà invece candidato nelle liste per le regionali, precisando però che “i candidati alla Regione li vedremo nei prossimi giorni”. “A livello regionale, come a livello nazionale – ha spiegato Corsaro – ci sentiamo parte del centrodestra, abbiamo costruito e difeso fortemente il bipolarismo, non ci piace la politica di chi aspetta le elezioni per sapere dopo come schierarsi. Quindi vogliamo far parte di una colalizione, – ha aggiunto – ma vogliamo che questa coalizione torni a parlare con serietà, coerenza e trasparenza con gli italiani ed è il motivo per cui riteniamo di avere qualcosa in più in termini di credibilità. Una credibilità di chi da sempre si è opposto alle linee di questo governo, di chi al di là di ogni dubbio non sarà mai disponibile a fare tratti di strada o accordi sotto banco con la sinistra o con chi ha della società un’idea alternativa alla nostra”
La Russa ha parlato anche della questione morale. “La nostra novità è nelle tre parole ‘liberi, onesti e decisi’, e quando diciamo onesti non intendiamo qualcosa di generico, significa che nelle nostre liste si entra solo dopo il vaglio di un comitato etico, il cui presidente è Antonino Cusumano, presidente di Corte d’Assise e già procuratore capo di Monza”. “Il vaglio prevede che si possa escludere anche solo per motivi di opportunità – ha precisato La Russa – e che in ogni caso non possa essere candidato chi è stato condannato per reati infamanti anche solo in primo grado”. Sui rapporti con Maroni, “sono ottimi, io negli ultimi 15 giorni mi sono sentito 8 volte con lui. Questa storia un po’ costruita giornalisticamente che dovevamo cambiare nome è finita in una bolla di sapone – ha precisato La Russa a margine di un’iniziativa del movimento – anche perchè per la Lombardia, come per il Lazio e il Molise, la nostra lista si chiamerà Fratelli d’Italia per la Lombardia”. E a chi gli ha domandato quali garanzie chiede il movimento alla Lega Nord, La Russa ha risposto: “Le garanzie le chiediamo agli elettori, dipenderà da quanti voti avremo, come avviene in democrazia. I calcoli, gli accordi, le intese sotto banco le lasciamo agli altri”.
Intanto domani alla ripresa dei lavori dei lavori del Consiglio Comunale costituiremo anche nell’aula di Palazzo Marino “Fratelli d’Italia” Centro-Destra Nazionale per svolgere in continuità con quello che è avvenuto a livello nazionale un azione politica più decisa e più incisiva sui temi della famiglia, dell’immigrazione, della solidarietà sociale, della sicurezza, dell’onestà non saranno candidati coloro che hanno un procedimento in primo grado, dell’identità nazionale, dell’equità fiscale proponiamo di mettere in costituzione un tetto a tutte le tasse, un politica a favore delle imprese che si più decisa e incisiva. Nei confronti di Pisapia non faremo sconti e la nostra opposizione sarà certamente più robusta sui temi come quelli delle inique gabelle imposte dal centro-sinistra ai milanesi da un Assessore al Bilancio come Tabacci che dopo un solo anno e mezzo lascia i milanesi con un fardello di tasse e con il fallimento della quotazione Sea e la vendita delle azioni finite nel mirino della Magistratura”. Così Riccardo De Corato, Vice-Presidente del Consiglio Comunale di Milano, è intervenuto a margine della manifestazione di questa mattina al Teatro Nuovo di “Fratelli d’Italia” Centro-Destra Nazionale sul nuovo formazione di centro-destra che verrà annunciata domani in Comune a Milano.
