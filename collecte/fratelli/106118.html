Animali, Rizzetto: No alla chiusura del centro di recupero per la fauna selvatica

Lettera alla presidente Serracchiani

Il deputato Walter Rizzetto di Fratelli d’Italia scrive alla Presidente Debora Serracchiani per impedire la chiusura del Centro di recupero per la fauna selvatica di San Canzian d’Isonzo gestito da quasi 20 anni da Damiano Baradel. «Il rifugio – afferma Rizzetto – è un’eccellenza del Friuli Venezia Giulia grazie al lavoro di Damiano che lo dirige per il recupero e il benessere di animali provati da incidenti, maltrattamenti e sequestri. Ho visitato personalmente la struttura e farò quanto è possibile affinché non sia compromessa dal bando della Regione che prevede il massimo ribasso del prezzo». Il deputato contesta l’indizione del bando e i criteri previsti che non garantiscono un adeguato mantenimento degli animali del rifugio. «Spero nel buon senso della Presidente Serracchiani per individuare urgentemente il migliore compromesso per assicurare continuità alla virtuosa gestione di Damiano Baradel – conclude Rizzetto».
