Rifiuti, Cirielli: Rischio sanitario a Torre del Greco. Interrogazione parlamentare

“A Torre del Greco siamo a un passo dal rischio igienico sanitario per i disagi nella raccolta dei rifiuti”: lo afferma in una nota Edmondo Cirielli, deputato di Fratelli di Italia e Questore della Camera dei Deputati, annunciando un’interrogazione parlamentare al ministro dell’Ambiente per accertare eventuali inadempienze nel servizio di raccolta di rifiuti nel Comune di Torre del Greco.
“Di concerto con il dipartimento Salute di Fratelli di Italia, rappresentato da Carmela Rescigno, e con i nostri delegati del Partito a Torre del Greco Alessandra Tabernacolo e Salvatore Quirino stiamo monitorando una situazione che nelle prossime ore potrebbe diventare pericolosa” spiega Cirielli.
“L’aumento delle temperature con la mancata rimozione dei rifiuti a causa del blocco delle isole ecologiche potrebbe innescare un pericolo igienico sanitario le cui conseguenze ricadrebbero sulla popolazione. Un scenario che va evitato,risolvendo nell’immediato l’emergenza ma accertando eventuali responsabilità per i continui disagi” conclude il deputato di Fdi
