Missioni all&#8217;estero, Cirielli: Voto negativo se non tornano a casa i marò

“Nel momento in cui si parla di missioni internazionali, si tace sul fatto che l’Italia ha subito un’offesa: sono stati sequestrati due militari italiani dall’India per un fatto accaduto in acque internazionali, calpestando l’immunità diplomatica. Rispetto a ciò, come gruppo di Fratelli d’Italia non possiamo sostenere acriticamente il comportamento del Governo e di questa maggioranza; per ora ci limiteremo all’astensione sul decreto di finanziamento delle missioni.
  
Ma se, con riferimento al prossimo decreto di rifinanziamento, a gennaio, i nostri militari saranno ancora abbandonati in India, il gruppo di Fratelli d’Italia dovrà per forza votare contro, per protestare contro questa vergogna e contro questa debolezza del Governo italiano.
Certamente non possiamo continuare, come stiamo facendo, a proteggere anche gli interessi dell’India e a salvare marinai indiani, mentre Delhi tiene illegalmente sotto sequestro due nostri marò, che abbiamo mandato a difendere la pace e anche gli interessi indiani contro il terrorismo internazionale”.
E’ quanto ha dichiarato Edmondo Cirielli, deputato di Fratelli d’Italia e membro dell’Ufficio di presidenza della Camera, riguardo al decreto di rifinanziamento delle missioni all’estero.
Roma, 6 novembre 2013
