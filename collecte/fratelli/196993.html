Agricoltura: complimenti a Giansanti, primato Italia al Copa

“Avevo fatto appello all’unità e lavorato per questo, e ancora una volta il Sistema Italia ha raggiunto un importante traguardo: Massimiliano Giansanti è stato eletto presidente del Copa, l’organizzazione che rappresenta gli agricoltori a livello europeo. Dopo 30 anni dall’ultima presidenza italiana, Giansanti riporta il nostro Paese ai vertici della rappresentanza agricola in Europa. Grazie al sostegno unitario annunciato pubblicamente a Massimiliano Giansanti da Coldiretti, Cia e Confagricoltura, l’Italia ha mostrato la forza del suo sistema. Questo risultato dimostra che, quando lavoriamo insieme con costanza e coerenza, l’Italia vince. Una vittoria che conferma anche l’autorevolezza del governo Meloni. Buon lavoro a Giansanti, certo che saprà difendere al meglio gli agricoltori europei con la sensibilità tipica di chi rappresenta l’Italia”. Lo ha dichiarato il ministro dell’Agricoltura, della Sovranità alimentare e delle Foreste, Francesco Lollobrigida.
“Giansanti, a cui vanno i migliori auguri di buon lavoro, con la sua esperienza e profonda conoscenza del settore, è garanzia nella guida gli agricoltori, per porre attenzione alla tutela di una filiera strategica e alla valorizzazione delle eccellenze, di cui l’Italia è leader nella Ue. Il settore agricolo merita grande attenzione specie nella tutela dei prodotti, per garantire reciprocità negli scambi commerciali con nazioni extra Ue, con il Copa che sarà anche fondamentale interlocutore nella revisione della Politica agricola comune”, aggiunge l’europarlamentare di Fratelli d’Italia, Nicola Procaccini, Co-Presidente del gruppo dei conservatori al Parlamento europeo.
