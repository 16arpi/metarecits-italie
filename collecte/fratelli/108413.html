Migranti, Deidda: Intercettate nuove imbarcazioni, serve Governo per fermare sbarchi

“Sono ripresi gli sbarchi nelle coste del sud-ovest della Sardegna. Dopo l’arrivo di una decina di migranti su due imbarcazioni provenienti dall’Algeria, questa mattina sono sbarcate altre 17 persone provenienti dallo stesso paese nordafricano” dichiara Salvatore Deidda, deputato di Fratelli d’Italia.
“Serve un Governo nel pieno delle sue funzioni per presidiare il Mediterraneo e il tratto di mare tra la Sardegna e l’Algeria: non si può consentire che con il miglioramento delle condizioni del mare ricominci l’arrivo sulle nostre spiagge di migliaia di nordafricani” aggiunge l’esponente di Fdi.
“Apprendiamo, inoltre, che durante la traversata una giovane ragazza avrebbe abortito: oltre al dramma di una nuova vita spezzata, dobbiamo rimarcare come queste traversate, vissute come un gioco e riportate poi tramite pagine Facebook apposite, siano da fermare. Da una parte occorre evitare tragedie e dall’altra bisogna assicurare maggior sicurezza su un territorio che con ogni probabilità rischia di vedere nuovi sbarchi nelle prossime ore” conclude Deidda.
