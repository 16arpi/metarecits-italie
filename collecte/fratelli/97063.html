Europee, Meloni: Usare 5 Mld fondi europei non spesi&#8230;

…PER INCENTIVARE NATALITÀ. «Nel giorno della Festa della Mamma, mentre qualcuno vorrebbe sostituire le parole mamma e papà con genitore 1 e genitore 2, Fratelli d’Italia-Alleanza Nazionale chiede all’Unione Europea di rivedere i propri obiettivi strategici inserendo il tema della natalità tra le proprie priorità.
  
Se l’Italia potesse destinare a questo obiettivo i 5 miliardi di euro di fondi europei che non utilizza, potremmo riconoscere un contributo di 200 euro al mese per qualunque bambino da 0 a 5 anni ad ogni famiglia che prenda un reddito netto non più alto di 4 mila euro».
È quanto ha dichiarato il presidente di Fratelli d’Italia-Alleanza Nazionale, Giorgia Meloni, a margine dell’iniziativa organizzata a Roma da FdI-AN in difesa della famiglia tradizionale e per chiedere all’Ue politiche a sostegno della natalità.
Militanti e simpatizzanti del movimento di centrodestra si sono ritrovati alla Terrazza del Pincio e, insieme a trampolieri e animatori, hanno regalato rose a tutte le mamme presenti. “Genitore 1. No, mamma!” e “Di mamma ce n’è una sola. No a genitore 1 e genitore 2. Difendiamo la famiglia tradizionale”: questi alcuni dei cartelli esposti nel corso dell’iniziativa per protestare contro le politiche degli ultimi governi che hanno tentato di sostituire le parole mamma e papà con “genitore 1” e “genitore 2”.
Roma, 11 maggio 2014
