Mafia nigeriana, Foti: Occorre azione drastica

Sua pericolosità denunciata da FDI

«Ci auguriamo che il governo mantenga l’impegno di contrastare il fenomeno della mafia nigeriana la cui pericolosità è stata denunciata da Fratelli d’Italia e per la quale abbiamo anche chiesto che la commissione Antimafia potesse occuparsene».
Lo dichiara il deputato e vicecapogruppo di Fratelli d’Italia alla Camera, Tommaso Foti, commentando la risposta del sottosegretario all’Interno Nicola Molteni all’interpellanza di FDI presentata a seguito dei disordini avvenuti a Ferrara lo scorso 16 febbraio da parte di un gruppo di nigeriani. 
 «La mafia nigeriana – ha aggiunto Foti – è in continua espansione in tutte le province dell’Emilia Romagna e continua a fare affari sia con lo sfruttamento della prostituzione che con lo spaccio di droga. Un reclutamento di adepti che passa sotto riti esoterici e riti woodoo, con il risultato che la sera in vaste aree di queste città i cittadini sono prigionieri in casa loro. Occorre un’azione drastica, sia di prevenzione che di repressione, che passi anche attraverso l’espulsione, il più delle volte promesse ma mai effettuate, dei clandestini. Se davanti a questa emergenza lo Stato continuerà a fornire soltanto delle risposte occasionali non ci saranno mai risultati concreti».
