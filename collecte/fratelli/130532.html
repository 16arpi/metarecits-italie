Turismo. Lollobrigida: Infrastrutture e difesa del settore: No bolkestein

“Da Cenerentola delle regioni, quale è stato per anni, l’Abruzzo ha assunto dimensioni ben diverse grazie al governo di Marco Marsilio e alla sua squadra, di cui Guido Liris e Guerino Testa sono protagonisti. Quando si lavora bene, arrivano grandi conferme, come a L’Aquila con il sindaco Pierluigi Biondi, che ha saputo dare risposte concrete in termini di programmazione e di rapporto con la comunità e restituire un’anima alla città che amministra.  Lo ha detto Francesco Lollobrigida, capogruppo di Fratelli d’Italia alla Camera dei deputati durante il punto stampa tenutosi questa mattina a Giulianova insieme ai candidati di FDI alle elezioni politiche  Etelwardo Sigismondi, Guerino Testa, Guido Quintino Liris, Rachele Silvestri e Marilena Rossi.
“Il turismo è sempre stato un grande cavallo di battaglia di Fratelli d’Italia che ha scelto, sin dalla sua fondazione, di organizzare un dipartimento ad hoc e di chiedere alle Regioni in cui siamo al governo la delega al settore. Un comparto che tutti citano in campagna elettorale ma che in pochi ricordano quando sono  a capo di un’amministrazione. Occorre lavorare sulle infrastrutture e difendere i balneari e non lasciarli in balia delle aste che vuole la UE. La Bolkestein è una direttiva sbagliata perché una gran fetta di spiagge italiane libere può essere messa a gara, mentre va tutelato il nostro grande capitale costituito dalle 30 mila imprese italiane di balneazione”, conclude Lollobrigida.
