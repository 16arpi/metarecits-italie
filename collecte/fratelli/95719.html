Berlusconi, La Russa, FdI intuiva questo percorso. Si apre questione rappresentanza

“Nel video messaggio ho visto un Berlusconi in forma e fortemente motivato. Gli auguro ogni fortuna per le sue battaglie. Resta però insuperabile la circostanza che il ritornare indietro a Forza Italia mette una pietra tombale sul progetto del bipartitismo di tipo europeo che era alla base della unificazione di Forza Italia non solo con An ma anche con tutti gli altri soggetti politici confluiti nel Pdl. Viene meno perciò l’idea di un solo partito per tutta l’area di centrodestra e si apre quindi una questione di rappresentanza per chi non ha mai fatto parte di FI e vuole mantenere una diversa specificità.
  
Noi di Fratelli d’Italia che eravamo nati proprio perché intuivamo questo percorso, siamo ora in grado di offrire, a chi ne sente la necessità, un approdo credibile per rimanere nel centrodestra distinto ma non per questo contrapposto a Fi e dalla sua impostazione organizzativa e valoriale. Già domenica scorsa ad Atreju l’appello di Giorgia Meloni e l’apertura della ‘Officina per l’Italia’ è stata la risposta anticipata all’annunciata riproposizione di Forza Italia avvenuta oggi.  Le porte del confronto sono ufficialmente aperte”.Lo dichiara Ignazio La Russa, presidente di Fratelli d’Italia.
Roma, 18 settembre 2013
