Mafia nigeriana, FdI: Salvini solleciti Trenta per più militari a castel Volturno

“Fratelli d’Italia si ritiene parzialmente soddisfatta dalla risposta del ministro Salvini ma si augura che in un prossimo question time ci saranno comunicati numeri più confortanti rispetto agli uomini messi in campo per contrastare la mafia nigeriana”.
Così Wanda Ferro, deputato di Fratelli d’Italia durante il question time di FDI al ministro dell’Interno Matteo Salvini.
“Attraverso patti di non belligeranza con le altre mafie – ha aggiunto il deputato di FDI – la mafia nigeriana è riuscita a mettere le mani ovunque, non solo a Castel Volturno e in Campania. Per questa ragione, riteniamo esiguo l’attuale organico di uomini e donne delle Forze armate e delle Forze dell’ordine”. 
“Il ministro della Difesa Trenta – conclude Wanda Ferro – si era detta disponibile ad integrare questa carenza con uomini e mezzi delle Forze armate ma queste affermazioni non hanno poi avuto un seguito. Invito il ministro Salvini a chiedere alla sua collega di governo, da cui dipende l’operazione Strade Sicure, l’invio di ulteriori militari cosicché il governo possa rispettare l’impegno che era stato preso con l’approvazione della mozione di Fratelli d’Italia”. 
