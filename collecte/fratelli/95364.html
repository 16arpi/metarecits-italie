Carceri, Meloni: Su amnistia Cancellieri si assuma responsabilità politica

«Nel corso del question time il ministro Cancellieri ha detto che per risolvere il problema del sovraffollamento delle carceri servono degli interventi strutturali. Nel pomeriggio, invece, ha proposto l’amnistia, indicandola addirittura come “strada maestra”. A questo punto Fratelli d’Italia chiede di sapere cosa pensano i partiti che compongono la maggioranza e qual è la linea ufficiale dell’Esecutivo. La Cancellieri, infatti, fa parte di questo governo e non può trincerarsi dietro una presunta ‘soluzione tecnica’: è a capo del dicastero della Giustizia e deve prendersi la responsabilità politica di quanto afferma. Per quanto ci riguarda non voteremo mai un provvedimento che sancisce il fallimento dello Stato e fa pagare ai cittadini la sua incapacità».
È quanto dichiara il presidente dei deputati di Fratelli d’Italia, Giorgia Meloni. 
Roma, 19 giugno 2013
