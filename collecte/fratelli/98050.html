Fidanza: Se FI favorevole a governo fino al 2018 entri in maggioranza

“È surreale che il principale partito del centrodestra, che dichiara ad ogni piè sospinto di collaborare con Renzi solo per le riforme e di essere all’opposizione su tutto il resto, firmi una nota congiunta con il Pd in cui si afferma risolutamente che il governo dovrà durare fino al 2018.

Quello stesso governo al quale a parole dice di opporsi. È come se nell’intervallo della finale dei Mondiali la squadra che sta perdendo si mettesse d’accordo con quella che sta vincendo per non fare più gol fino alla fine della partita: si direbbe che si stanno vendendo la partita. E forse in questo caso bisognerebbe dire che Forza Italia sta svendendo milioni di voti di centrodestra per consentire a Renzi di continuare a tassarci, a farci invadere di clandestini e a farci sottomettere dalla Merkel e dall’Ue. A questo punto sarebbe molto più coerente per Forza Italia entrare direttamente nella maggioranza di Renzi e lasciare a chi ci crede davvero il compito di fare l’opposizione vera e costruire l’alternativa al renzismo. Guadagnare tempo potrà forse servire per non essere spazzati via nella corsa al Colle (l’ultima volta con questa scusa ci siamo ritrovati il Napolitano-bis) ma allontana pericolosamente la possibilità di rifondare uno schieramento competitivo e radicalmente alternativo a Renzi”.  E’ quanto dichiara Carlo Fidanza, membro dell’Ufficio di Presidenza di Fratelli d’Italia-An.
