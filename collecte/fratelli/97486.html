Strage Bologna, Nofori (FdI-An Bologna): Bolognesi vuole fare propaganda

La data del 2 agosto per tutti i bolognesi è una ferita aperta: a distanza di tanti anni infatti non ci sono ancora certezze sui veri colpevoli dell’ attentato. È triste e grave notare come il presidente dell’associazione delle vittime dell’attentato del 2 agosto, Paolo Bolognesi, deputato del Pd, ancora una volta commenti l’archiviazione della pista palestinese con soddisfazione: è evidente che non abbia interesse a colpire i responsabili della strage, ma soltanto a sfruttare la vicenda per propaganda. “L’unico interesse che dovrebbe perseguire è l’accertamento della verità”.  E’ quanto afferma Fabrizio Nofori, portavoce provinciale di Fratelli d’ Italia-AN Bologna. “Da sempre però le sue esternazioni ed i suoi commenti sembrano orientati più da risentimenti di parte che da sete di giustizia. Pertanto ci permettiamo di consigliare maggiore sobrietà nel commentare certe notizie, anche perché le “verità processuali” sono talvolta smentite e capovolte da successive “verità processuali”. Certamente sarebbe un gesto di rispetto verso chi, da quel non troppo lontano 1980, è davvero alla ricerca della Verità e non di capri espiatori”.
 
Roma, 2 agosto 2014
