Torino: danneggiamento sede FdI atto vile, ma non abbiamo paura

“È una chiara intimidazione al nostro partito e al nostro comitato elettorale. Ma siamo tranquilli, non spaventati. Episodi così vigliacchi, così miserabili, ci forniscono solo rinnovata determinazione e tantissima voglia di fare il bene della città e della regione che amiamo”.
Lo dichiara il deputato torinese Fabrizio Comba, coordinatore piemontese di Fratelli d’Italia, a proposito dell’imbrattamento e del danneggiamento di una sede elettorale di FdI del capoluogo piemontese.
“Ieri sera, mentre noi eravamo tra la gente ad ascoltare le loro istanze, le loro preoccupazioni, a dare risposte alle necessità di chi affronta i problemi della quotidianità, dei mascalzoni hanno pensato di imbrattare di vernice rossa, con i simboli dell’anarchia, la nostra sede di Mirafiori. Non ci intimoriscono, andiamo avanti convinti più di prima di lavorare per il bene dei nostri corregionali” conclude Comba.
