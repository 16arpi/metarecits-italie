Immigrazione, Meloni: Blocco navale è soluzione a problema clandestini

“Una Nazione è libera di governare i suoi confini e di governare i flussi migratori. Un governo che afferma questo principio non è nemico di qualcuno ma  semplicemente vuole fare rispettare le sue regole.
Secondo me manca una soluzione definitiva che per Fratelli d’Italia è il blocco navale attraverso una missione europea per andare a trattare con i governi libici e impedire ai barconi di partire. Fin quando parleremo delle singole navi, di dove farle attraccare e dove mettere gli immigrati clandestini sarà come svuotare il mare con il cucchiaino. Il problema non è in quale porto queste navi devono arrivare in Europa ma che devono partire. È l’unico modo di risolvere il problema.
Alla sinistra che si sbraccia contro il blocco navale devo ricordare che l’ultimo blocco navale lo ha fatto il governo Prodi nel 1997 con i barconi che partivano dall’Albania. Quando serve una Nazione normale governa i propri confini e non capisco davvero perché il governo non voglia fare una proposta di questo tipo che mi pare più seria che chiedere all’Europa di farsi invadere con gli immigrati clandestini”.
È quanto ha detto intervistata da Rainews a Ferrara nel corso della “festa tricolore” organizzata da FdI il presidente di Fratelli d’Italia, Giorgia Meloni.
