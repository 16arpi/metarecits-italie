Meloni: Fratelli d&#8217;Italia è contro condono tombale, è messaggio culturale devastante

Fratelli d’Italia è contro l’ipotesi di un condono tombale, intanto perché nessuno ne ha parlato all’interno della coalizione e poi perché crediamo che i condoni siano genericamente un messaggio devastante sul piano culturale. Noi abbiamo bisogno di dire a chi paga
  
le tasse che fa bene a farlo e che per quelli che non le pagano non ci sarà nessuna scorciatoia. Altra cosa è aiutare le persone che non riescono a pagare le tasse perché sono in difficoltà: questo lo Stato lo può fare con delle transazioni diverse e visto che lo fa con le banche lo può fare anche con gli imprenditori e con i privati cittadini. Però un condono tombale mette nello stesso calderone quelli che non riescono a pagare le tasse, perché magari si trovano in difficoltà e per i quali lo Stato deve dimostrare una solidarietà, con quelli che non le pagano semplicemente perché evadono il fisco e rubano. E non bisogna dare un segnale distensivo a queste persone in questo tempo». È quanto ha dichiarato Giorgia Meloni, fondatore di “Fratelli d’Italia”, a margine di un evento pubblico a Napoli. Alla domanda se sono troppi gli annunci fatti da Berlusconi negli ultimi giorni, Meloni ha risposto: «È interessante e importante che si propongano agli italiani delle soluzioni, però bisogna fare attenzione alle boutade o a soluzioni che non sono condivise neanche dagli altri partiti della coalizione, come nel caso del condono.
 
 
