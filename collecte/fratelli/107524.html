Elezioni, Meloni: Al Governo FdI difenderà chi ci crede

Il presidente di Fratelli d’Italia e candidato premier, Giorgia Meloni, ha incontrato oggi a Pesaro i sindacati delle forze di polizia: Siulp (Marco Lanzi), Silp Cgil (Pierpaolo Frega), Sap (Giorgio Concadoro), Sappe (Nicandro Silvestri). Presenti anche i Vigili del Fuoco con il Conapo (Leonardo Scudella). Un incontro durato un’ora a tu per tu nel corso del quale forze dell’ordine hanno rappresentato le gravi problematiche che ogni giorno sono costretti ad affrontare.

“Ho parlato con i rappresentanti delle nostre forze dell’ordine e di sicurezza e ho ascoltato le loro istanze. È straordinario il lavoro che fanno quotidianamente per tutelare la libertà dei cittadini, nonostante i mezzi inadeguati e gli stipendi a dir poco indegni. Sono dei patrioti e Fratelli d’Italia è al loro fianco senza se e senza ma: quando saremo al governo difenderemo chi ci difende” ha detto a margine dell’incontro Giorgia Meloni.
