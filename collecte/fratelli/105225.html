Ustica, Rampelli: Il Parlamento vari commissione d&#8217;inchiesta per avere la verità storica sulla morte di 81 italiani innocenti

“Troppo tempo e troppi misteri sulla strage di Ustica. Sono passati 37 anni, il Parlamento ha nel frattempo istituito inchieste sul terrorismo, sull’omicidio Moro, sulla Mafia, sulle ecomafie, sulla P2, sui rifiuti, sull’uranio impoverito, sul Cermis, sugli errori sanitari, sul Sarno, sul degrado delle periferie e tante altre di minore rilevanza. Ebbene, sulla strage di Ustica nessuna inchiesta specifica. Non si riesce a dedicare a questa tragedia di foschi rapporti internazionali, anche interni al Patto Atlantico, una democratica iniziativa di approfondimento e trasparenza. Fdi-An aveva presentato una proposta di legge ben tre anni e mezzo fa. Siamo stati i soli benché a ogni anniversario siano in molti, praticamente tutti, a parlare e a chiedere luce sul mistero. Francamente, associandomi personalmente e a nome del gruppo al dolore dei famigliari che ancora piangono i loro morti, questa ipocrisia istituzionale e istituzionalizzata è raccapricciante. Famiglie che andavano in vacanza, mamme e bambini spensierati probabilmente colpiti in volo da fuoco amico, meritano almeno la verità”. È quanto dichiara il capogruppo di Fratelli d’Italia-Alleanza nazionale Fabio Rampelli.
