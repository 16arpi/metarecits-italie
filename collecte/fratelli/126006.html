Green Pass, Meloni: se a ottobre tornano dad o chiusure esponenti Pd che oggi mi attaccano chiederanno scusa ad attività economiche che stanno devastando?

«Il Pd si mobilita e fa uscire dichiarazioni in serie di suoi esponenti contro di me per aver detto che il Green Pass è una misura che uccide la nostra economia senza essere utile a fermare il contagio. Il ritornello è sempre lo stesso: “Il Green Pass impedisce le chiusure”. Solo che i dati dicono tutt’altro, del resto non si capisce come misure così insensate (tipo l’obbligatorietà del Green pass al bar per chi vuole sedersi ma non per chi vuole prendere il caffè al bancone) dovrebbero fermare il contagio. Facciamo così, cari colleghi: se a ottobre torneranno la Dad o le chiusure, nonostante queste vostre intelligenti misure, mi aspetto come minimo che – oltre a provvedere ai risarcimenti – chiediate pubblicamente scusa alle attività che state devastando e sulle quali scaricate responsabilità che dovrebbero appartenere al governo. Chi ci sta?».

Lo scrive su Facebook il presidente di Fratelli d’Italia, Giorgia Meloni.
