Europee &#8211; FVG, Rizzetto: Tutti vadano a votare

Prima di parlare di voto utile occorre sconfiggere astensionismo
“Sulla base di alcune dichiarazioni riportate oggi, ritengo opportuno puntualizzare la posizione di Fratelli d’Italia in Regione FVG. Penso che la cosa più utile da fare, prima di parlare di “voto utile”, sia fare un appello affinché tutti vadano a votare. Prendere percentuali alte, anche molto alte, ma sapere che sono andate a votare il 50% degli aventi diritto, sarebbe ancora una volta, poco utile al rilancio di una vera Politica che coinvolga il maggior numero di persone possibile. Il nostro appello quindi non è al voto del candidato più utile ma un appello a sconfiggere l’astensionismo. Ed ancora: Fratelli d’Italia si schiera, con i suoi candidati, le migliori persone per andare in Europa a cambiare tutto: da un aggressivo sistema economico finanziario alle regole per una agricoltura sostenibile per finire poi alla gestione dell’immigrazione e sappiamo bene che ad oggi, dall’Europa abbiamo ricevuto solo belle pacche sulle spalle e nulla altro. FdI è un movimento che cresce di giorno in giorno, anzi siamo l’unico schieramento a farlo oltre alla Lega che però, ritengo, abbia raggiunto il suo limite verso l’alto. Faremo la nostra campagna elettorale ma mai ci sentirete affermare che gli unici candidati ad avere possibilità saranno gli uni o gli altri: semplicemente e naturalmente, porteremo il voto verso di noi perché sappiamo di avere delle proposte migliori e sicuramente attuabili e contemporanee. Buona campagna a tutti, dunque”.
Lo dichiara Walter Rizzetto, deputato di Fratelli d’Italia.
