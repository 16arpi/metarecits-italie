Guido Crosetto

Guido Crosetto, piemontese, classe ’63, imprenditore. Inizia il suo impegno politico da giovanissimo nella Democrazia Cristiana. Dal 1985 al 1990 ricopre l’incarico di segretario regionale del movimento giovanile e di responsabile della formazione. Dal 1990 al 2004 è sindaco di Marene (Cn), capogruppo di Forza Italia e consigliere della Provincia di Cuneo dal 1999 al 2009. Dal 1993 al 1997 è presidente della conferenza dei Sindaci dell’ASL Savigliano-Saluzzo-Fossano. Dal 2003 al 2009 è coordinatore regionale del Piemonte per Forza Italia e responsabile nazionale per il credito e l’industria del partito fino alla nascita del Popolo della Libertà. È stato con Carlo Petrini uno dei fondatori dell’Agenzia di Pollenzo e dell’Università degli Studi di Scienze Gastronomiche. Nel 2001 viene eletto per la prima volta alla Camera dei Deputati. È rieletto nel 2006 e nel 2008. Dal 12 maggio 2008 al 16 novembre 2011 ricopre la carica di Sottosegretario di Stato alla Difesa nel IV Governo Berlusconi. Da luglio 2011 inizia a contestare duramente le scelte del ministro dell’Economia, Giulio Tremonti, e del suo Governo, e si distingue per la sua schiettezza ed autonomia. Nel corso del 2012 diventa sempre più critico nei confronti del partito, non condividendo la ridiscesa in campo di Silvio Berlusconi e la posizione del PdL nei confronti del Governo Monti. Nel dicembre 2012 lascia il Popolo della Libertà per fondare, insieme a Giorgia Meloni e Ignazio La Russa, il movimento politico ‘Fratelli d’Italia – Centrodestra nazionale’. È coordinatore nazionale di Fratelli d’Italia.
Pagina web:  www.guidocrosetto.it
 
