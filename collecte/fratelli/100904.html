Taglialatela: A differenza di Renzi, Squinzi dimostra attenzione per Napoli e per il sud

“Ho particolarmente apprezzato la presenza del ​ p​residente di Confindustria Giorgio Squinzi all’iniziativa organizzata oggi dall’Unione Industriali di Napoli, a dimostrazione della sensibilità che ha verso Napoli, la Campania ed il Mezzogiorno. A differenza di Renzi il cui Governo, nella nostra storia repubblicana, è il meno rappresentativo di Napoli e dell’intero Mezzogiorno. Per il momento dal Presidente del Consiglio solo slide e promesse mancate”, è quanto dichiarato in una nota dall’on.Marcello Taglialatela, Parlamentare diFratelli d’Italia – An nonché responsabile delle politiche per il mezzogiorno del partito, presente alla manifestazione dell’Unione industriali di Napoli ”Napoli, la Campania, il Mezzogiorno. Perché’ no? Strategie per una crescita possibile”.
“Come dipartimento per il mezzogiorno di Fratelli d’Italia abbiamo proposto, per il rilancio economico ed occupazionale delle nostre regioni del Sud, di creare un Istituto per lo Sviluppo insieme ad una Banca per gli Investimenti ed il mediocredito, attivando una banca dati per i progetti infrastrutturali da realizzare, così da dare un impulso decisivo ai “Grandi Progetti” e da rilanciare investimenti che possano tramutarsi in nuove opportunità occupazionali, evitando interventi a pioggia ed una polverizzazione nell’utilizzo di risorse pubbliche. Si potrebbe, in tal senso, ripensare alla esperienza positiva che nella prima fase ha caratterizzato l’Isveimer e la Cassa per il mezzogiorno, eliminando, ovviamente, tutte le patologie clientelari che hanno contraddistinto i due Enti nei loro ultimi anni di vita”, ha aggiunto il Parlamentare Fdi-An.
“In più è fondamentale abbattere l’IVA sul settore turistico e su quello delle attività culturali, così da incentivare e rilanciare entrambi i comparti nelle regioni meridionali obiettivo 1, strategici per lo sviluppo economico ed occupazionale del mezzogiorno d’Italia. Abbiamo, inoltre, proposto la realizzazione di aree franche all’interno delle quali si possa godere di incentivi fiscali. Questa misura deve riguardare in particolar modo le zone a ridosso delle aree portuali che potrebbero essere utilizzate per accogliere industrie di prima trasformazione e produzione”, ha continuato Taglialatela.
“Riteniamo, infine, fondamentale per la crescita delle nostre regioni che siano garantiti l’ordine pubblico e la sicurezza. Per questi motivi abbiamo presentato diverse proposte a livello nazionale finalizzate a garantire la certezza della pena per chi si macchia di reati gravi, contro ogni tipo di depenalizzazione perpetrata attraverso indulti, amnistie e sconti di pena. Tutte queste misure di “perdono” tanto care alla sinistra rendono meno sicuri i nostri territori e ne frenano, di conseguenza, lo sviluppo economico e sociale”, ha concluso il Parlamentare di Fratelli d’Italia.
