Colosseo, Rampelli: A Roma non arriva nulla dall&#8217;anfiteatro Flavio

Basta proroghe a Coop rosse e bianche. “A Roma, sede del monumento più visitato al mondo, non arriva un centesimo dal Colosseo ma anzi lo stesso rappresenta un costo fisso, un salasso pari a decine di milioni di euro tra pulizia interna ed esterna, ordine, decoro, viabilità e manutenzione stradale, infrastrutture. È incredibile ma è così, Roma dalla presenza del Colosseo ci rimette”. È quanto ha dichiarato il capogruppo di Fratelli d’Italia Alleanza nazionale Fabio Rampelli durante il question time al ministro dei Beni Culturali e del Turismo Dario Franceschini. Rampelli ha presentato un esposto, curato dall’avv. Leopoldo Facciotti,  alla Procura della Repubblica sulla gestione dell’Anfiteatro da parte dell’Ati.
“Al danno si aggiunge la beffa – ha aggiunto –  infatti il Colosseo è concesso in gestione a una coop rossa e a un’impresa azzurra da sedici interminabili anni, maturati di proroga in proroga e in spregio alle raccomandazioni del presidente dell’Anac Raffaele Cantone, che ha più volte sottolineato la necessità di fare le gare pubbliche. Intanto Coop Culture ed Electa Mondadori si dividono il bottino, mettono in atto con arroganza tecniche per incrementare la percentuale sugli incassi, impediscono alle guide turistiche abilitate di fare autonomamente il loro lavoro, come se il Colosseo gli appartenesse”.

“Ho chiesto al ministro Franceschini di predisporre un’ispezione – ha concluso – per garantire che nel Colosseo siano rispettate le regole e sia dato diritto di accesso alle guide abilitate. Ho chiesto anche che con urgenza sia introdotta Roma capitale tra i soggetti che condividono un’adeguata partecipazione agli incassi, ristorando il grande dispendio di risorse necessario ad assistere visitatori e turisti”. Al termine del question time, in Transatlantico, in un colloquio tra Rampelli e Franceschini, il ministro ha garantito che entro 4-5 mesi sarà fatto un nuovo bando.
