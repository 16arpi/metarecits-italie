Ex Ilva: con governo Meloni diventerà più grande polo europeo dell’acciaio

“La procedura avviata dal governo Meloni sull’Ex Ilva è stata un successo: in appena sei mesi 15 manifestazioni di interesse. Si conferma nuovamente l’attenzione e l’impegno di questo esecutivo attraverso l’azione del ministro Urso per le imprese, per i lavoratori e più in generale per la crescita. Impegno che si è tradotto in dati economici rilevanti che danno l’economia italiana in crescita, più che negli altri paesi della Ue, e con un’occupazione da record”. Lo dichiara il senatore di Fratelli d’Italia Salvo Pogliese, capogruppo FdI in Commissione Industria a Palazzo Madama.
“L’Ex Ilva tornerà a nuova vita grazie all’impegno del governo Meloni e soprattutto del ministro Urso. L’Ex Ilva tornerà ad essere il più grande polo europeo dell’acciaio e di questo noi pugliesi non possiamo che essere orgogliosi”, aggiunge il senatore di Fratelli d’Italia Filippo Melchiorre, vicepresidente della Commissione Finanze a Palazzo Madama.
“Quanto fatto da questo esecutivo per l’Ilva, e chiaramente per il territorio e l’indotto, stride con le ultime vicende che stanno riguardando la Giunta e in particolare il presidente Emiliano, che danno l’immagine di una satrapia sempre più arroccata nei suoi privilegi e nei suoi affari che nulla hanno a che vedere con il benessere dei cittadini della Puglia. L’azione del governo Meloni continuerà a sostenere la produzione aziendale contemperando la tutela dell’ambiente e della salute”, conclude il senatore di Fratelli d’Italia Ignazio Zullo.
