Monti, Meloni: Napolitano commenti scelta di approfittare ruolo Senatore a vita

«Spero che stasera il presidente della Repubblica Giorgio Napolitano trovi il modo per commentare la clamorosa decisione del professor Monti di approfittare della sua nomina a senatore a vita per trasformarsi da personalità super-partes a soggetto politico di parte, disattendendo l’impegno a uscire di scena con la fine della legislatura e contrastando le forze politiche che lo hanno faticosamente sostenuto in questi 400 interminabili giorni di calvario. Delle due l’una: o la designazione di un tecnico alla guida pro-tempore del governo è stata ‘dolosa’, una specie di ‘golpe bianco’ voluto da poteri altri e avallato dal Quirinale, o il Capo dello Stato è stato tradito dal finanziere tecnocrate. Gli italiani hanno il diritto di sapere come sono andate le cose e di capire chi è il vero mentore di Monti, se ha cittadinanza italiana o tedesca». È quanto dichiara Giorgia Meloni, fondatore di ‘Fratelli d’Italia – Centrodestra nazionale’.
