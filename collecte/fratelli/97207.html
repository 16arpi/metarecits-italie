Campania, Rispoli: Montemarano responsabile del dissesto della sanità campana, Caldoro ritiri la nomina

«Auspico un passo indietro, anche dell’ultimo minuto, da parte del presidente della Regione Campania, Stefano Caldoro, rispetto alla nomina di Angelo Montemarano quale Direttore Generale dell’ARSAN. Montemarano, da Direttore Generale dell’Asl Napoli 1 prima e da Assessore regionale alla Sanità durante la Giunta Bassolino poi, è tra i maggiori responsabili del dissesto finanziario della sanità campana, di cui ancora oggi i nostri cittadini pagano disagi e restrizioni. La campagna elettorale del 2010 a sostegno di Stefano Caldoro è stata fatta nel segno della totale discontinuità rispetto alla giunta Bassolino.
  
 Conferire incarichi a chi era parte integrante di quel Governo regionale rappresenta un tradimento per tutti i nostri elettori. In settimana convocherò il coordinamento regionale del partito per concordare le iniziative politiche da mettere in campo alla luce della nomina di Montemarano a direttore generale di Arsan».
E’ quanto dichiara Luigi Rispoli, portavoce regionale di Fratelli d’Italia-Alleanza Nazionale. Napoli, 7 giugno 2014
