Industria: bene impegno ministro Urso, rimediamo a disastri precedenti

“Il Ministro Adolfo Urso sta affrontando con vigore ed efficacia la grave problematica, causata dal disinteresse dei governi di sinistra, relativa alla chiusura dello stabilimento di Battipaglia di Prysmian. L’incontro di lunedì scorso tra il Ministro Urso e il ceo di Prysmian ha fatto sì che emergesse la volontà dell’azienda di individuare una soluzione industriale per preservare produzione e posti di lavoro. Identico impegno quello che Urso sta mettendo in campo per risolvere la vertenza di Industria Italiana Autobus, in Irpinia, con un tavolo aperto presso il Ministero del Made in Italy. Il governo guidato da Giorgia Meloni lavora senza sosta per rimediare ai disastri dei precedenti esecutivi”. Lo dichiara il deputato campano e coordinatore provinciale di Fratelli d’Italia Napoli Michele Schiano di Visconti.
“In entrambi i casi il Ministro ha ribadito la volontà di salvaguardare i livelli occupazionali e di dare nuovo slancio alle due realtà economiche, attraverso una serie di operazioni che vedono in campo diversi soggetti, anche internazionali, interessati all’acquisizione e al subentro, in una vision politica che dovrà fare della crisi una opportunità. E se questo sarà possibile, il merito è soltanto della nuova credibilità di cui l’Italia gode a livello internazionale anche nel settore della sostenibilità al tessuto industriale ed imprenditoriale. Bene ha fatto il Ministro, cui va il mio ringraziamento per l’interesse mostrato verso la nostra Regione, a sottolineare le responsabilità dei Governi precedenti, la cui azione politica in tal senso è stata assolutamente fallimentare.
Con risultati che sono sotto gli occhi di tutti. Per fortuna il vento è cambiato. È cambiato il modo in cui il mondo guarda alla nostra Nazione. E si sono aperte nuove ed interessanti prospettive per il Mezzogiorno d’Italia, proiettato ad essere la porta d’accesso al Mediterraneo, grazie anche ad intuizioni brillanti come quella del Piano Mattei”, afferma l’On Gimmi Cangiano, deputato campano di Fratelli d’Italia.
