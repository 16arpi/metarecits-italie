Liguria &#8211; Fratelli d&#8217;Italia: Istituire Giornata delle vittime del dovere

L’istituzione del 28 ottobre di ogni anno della ‘Giornata regionale in onore delle vittime del dovere’ e l’introduzione di misure di assistenza a loro favore e dei familiari, inclusi quelli dei deceduti. Sono i punti essenziali della proposta di legge regionale depositata oggi dalla consigliera di Fratelli d’Italia Veronica Russo.
“Vogliamo che venga riconosciuto l’alto valore civile e morale di tutti i dipendenti pubblici e appartenenti alle Forze Armate, Comparto Sicurezza, associazioni dedicate al soccorso o protezione civile deceduti o che hanno subìto un’invalidità permanente per effetto diretto di lesioni riportate in servizio o nell’espletamento delle loro funzioni – afferma Veronica Russo – E’ doveroso dare il giusto merito a chi è rimasto vittima nel contrasto alla criminalità, nello svolgimento di servizi di ordine pubblico, nella vigilanza ad infrastrutture civili e militari, in operazioni di soccorso, in attività di tutela della pubblica incolumità e in eventi non necessariamente di guerra”.
Nel dettaglio la consigliera di Fratelli d’Italia propone, nei limiti dello stanziamento annuo previsto dalla legge regionale di bilancio, l’esenzione dalla partecipazione alla spesa per ogni tipo di prestazione sanitaria e farmaceutica a favore dei familiari delle vittime e borse di studio fino all’università per i loro figli.
