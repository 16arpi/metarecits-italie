Napoli, Taglialatela conclude ufficialmente campagna elettorale

Con la conferenza stampa del candidato a Sindaco di Napoli Marcello Taglialatela, si è conclusa ufficialmente la campagna elettorale di “Fratelli d’Italia-Alleanza Nazionale”. Presenti il vice coordinatore regionale Luciano Schifone, il presidente cittadino Luigi Rispoli, Bruno Esposito membro dell’Esecutivo nazionale e numerosi candidati al Comune e alle Municipalità, l’on. Taglialatela ha denunciato uno “scandaloso mercato di promesse di lavoro” da parte di alcune formazioni politiche in corsa per la guida della città. “Pretendo – ha detto il candidato a Sindaco – che sia monitorato tutto quanto accadrà dopo le elezioni nelle società collegate al Comune di Napoli. In particolare, che si controlli ogni eventuale assunzione, verificando se si tratti di nomi presenti nelle liste o di loro parenti. So, infatti, che in cambio della partecipazione a queste consultazioni, sono stati promessi posti di lavoro”. Nell’incontro svoltosi nel foyer del teatro Augusteo, il candidato a Sindaco ha anche avanzato proposte per la soluzione di alcuni dei problemi della città: dalla destinazione di parte dei pedaggi della Tangenziale e del bollo auto alla manutenzione e al decoro delle strade alla lotta al commercio abusivo; dall’urgenza di un nuovo piano regolatore per il porto affinché torni ad essere risorsa primaria di Napoli a quelle raccolta differenziata dei rifiuti che è tra i più clamorosi fallimenti di De Magistris. Da Luigi Rispoli, invece, la proposta di rivedere gli assetti dei Consigli d’amministrazione delle aziende partecipate premiando la competenza e combattendo il clientelismo e, soprattutto, assicurando nei c.d’A. la presenza dei lavoratori.
