Meloni: Su discussione bilancio di Roma, intervenga ministro Alfano

«Chiedo al ministro dell’Interno Alfano un intervento urgente con il prefetto di Roma, Pecoraro per ripristinare la  legalità all’interno dell’Assemblea capitolina. Da giorni, infatti, la discussione sull’approvazione del bilancio in aula Giulio Cesare è viziata da infrazioni: con delle forzature la maggioranza di centrosinistra sta violando il regolamento del Consiglio, facendo decadere tutti gli emendamenti e ordini del giorno dell’opposizione e impedendo ogni tipo di confronto democratico.
  
 Tutto questo accade nella totale indifferenza del Sindaco Marino, ormai da giorni chiuso nelle sue stanze per ridistribuire deleghe e assessorati ai partiti che meno di 6 mesi fa lo hanno sostenuto e che oggi lo vogliono mandare a casa. Alfano si ricordi di essere anche ministro dell’Interno e ponga fine a questo scempio, già denunciato da Fratelli d’Italia: limitare il diritto di dibattere su un tema così importante per il futuro della città e dei romani non è né accettabile né lecito».
È quanto dichiara il presidente dei deputati di Fratelli d’Italia, Giorgia Meloni.
 
Roma, 6 dicembre 2013
