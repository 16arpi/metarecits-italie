Carceri, omicidio in cella. Cirielli: Bonafede si dimetta

“Il ministro della Giustizia Alfonso Bonafede si dimetta. Oggi un detenuto di origine indiana ha ucciso il suo compagno di cella nel carcere di Viterbo. E’ un episodio gravissimo che dimostra la totale incapacità del Guardasigilli a garantire non solo la sicurezza della polizia penitenziaria ma anche dei detenuti”. Lo afferma in una nota Edmondo Cirielli, Questore della Camera dei Deputati e parlamentare di Fdi.
“L’omicidio di oggi è la conseguenza del sistema di vigilanza dinamica, le celle aperte: una riforma voluta dal Pd che il governo Cinque stelle-Lega avrebbe dovuto cambiare o quantomeno modificare rapidamente” – spiega Cirielli
“Ma purtroppo fino ad oggi solo propaganda e demagogia. E l’omicidio di Viterbo non è altro che il risultato di un’emergenza che denunciamo da mesi senza avere alcuna risposta da parte del ministro” – conclude il Questore
