Anci, Meloni: Auguri a Fassino, promuova federalismo municipale

«A nome mio e di Fratelli d’Italia desidero rivolgere i miei auguri di buon lavoro a Piero Fassino, nuovo presidente dell’Anci. Il mio auspicio è che il sindaco di Torino si faccia promotore di una riforma complessiva della macchina dello Stato nel senso di un federalismo municipale e fiscale, secondo il principio “voto, vedo, pago”. Qualcosa di molto più serio del disegno di legge costituzionale presentato oggi dal governo Letta: una riforma confusa, superficiale, inefficace e in perfetta continuità con la presuntuosa e sballata riforma Monti bocciata dalla Corte Costituzionale. I Comuni hanno fatto l’Italia prima che nascesse come Nazione e ne costituiscono la spina dorsale. Ed è una priorità per la politica mettere in campo tutte le misure necessarie per garantire il loro corretto funzionamento ed assicurare l’erogazione dei servizi ai cittadini».
È quanto dichiara il presidente dei deputati di Fratelli d’Italia, Giorgia Meloni.
Roma, 5 luglio 2013
