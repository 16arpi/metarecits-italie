Almaviva, Meloni: 280 italiani rimarranno senza lavoro grazie a&#8230;

…MARINO E RENZI. «Da oggi in poi, i cittadini romani ‎che chiameranno lo 060606, il numero di riferimento per tutte le informazioni sui servizi del Comune di Roma, riceveranno probabilmente una risposta da un’azienda con sede all’estero e non più dai 280 lavoratori della sede di Almaviva Contact di Roma. Per colpa dell’Amministrazione  di centrosinistra guidata dal sindaco Marino, che nel bando di affidamento del servizio non ha previsto la clausola sociale, il rispetto del CCNL delle telecomunicazioni sul costo del lavoro e il divieto esplicito di delocalizzazione all’estero, tanti italiani rimarranno senza lavoro nonostante abbiano sempre garantito un servizio di qualità. Per impedire tutto questo, non è stato fatto nulla nemmeno dal Governo Renzi, che ha abbandonato al suo destino quelle imprese virtuose, come ad esempio Almaviva Contact, impegnate a difendere i livelli occupazionali in Italia nonostante la concorrenza sleale e le gare al massimo ribasso. Se l’Esecutivo e il ministro allo Sviluppo economico Guidi tengono davvero alla credibilità del sistema economico nazionale, facciano subito propria la proposta di Fratelli d’Italia: sostenere anche con incentivi economici e riconoscimenti tutte quelle aziende che non vogliono delocalizzare e che si battono ogni giorno per difendere i lavoratori e la loro dignità».
È quanto dichiara il presidente di Fratelli d’Italia, Giorgia Meloni.
