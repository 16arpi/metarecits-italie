Campidoglio, Mollicone: Programma Marchini? È un ottimo repertorio da comico

Gaffe sulla scelta di “Heroes” : “forse stiamo mentendo” . Alfio jr candidato del “centro – commerciale”, l’eterno quarto.
 La presentazione di Alfio Marchini all’Auditorium somiglia più a un pezzo di stand up comedy che a un programma di governo.
Marchini, dopo aver elemosinato il sostegno prima del centrosinistra con Rutelli (tentativo fallito per interdizione di Orfini) e poi del centrodestra  (tentativo fallito per incompatibilità ambientale, ritrovatosi da solo denuncia di essere “oltre i partiti”. In realtà sono i partiti a essere andati oltre Marchini che, a questo punto, rappresenta unicamente il “centro commerciale”, rassemblement dei poteri forti della Capitale che certo con la Politica non ha nulla a che fare.
 Nel merito, una delle battute migliori del repertorio da comico è quella che lo vedrebbe protagonista del risanamento delle periferie. Proprio lui, Alfio Jr, degno erede della famiglia Marchini, che le periferie le ha create senza fogne e con le case a rischio esondazione del Tevere, come alla Magliana. Deve essere una sorta di cura omeopatica di governo. Prima si crea il degrado e poi ci si candida per risanarlo. 
Per il resto ci sarebbe molto da ridire – o da ridere – a cominciare dalla scelta musicale emozionale di Heroes di David Bowie. Bellissimo pezzo peccato che decontestualizzato con la frase “forse stiamo mentendo” non fa un buon servizio all’apertura programmatica di un candidato a Sindaco.
 Nel frattempo FDI-AN fa quello che ha sempre fatto ed è in piazza con “Le primarie delle idee” – Roma Rinasce – operazione di coinvolgimento in tre fasi: nella prima fase l’incontro con le categorie al Senato, nella seconda fase l’insediamento  di focus divisi per ambiti e quindi nella terza fase, questo fine settimana, la campagna di ascolto delle priorità indicate direttamente dai romani. Insomma, ci confermiamo l’unica forza politica che vuole governare con il popolo romano e non su di esso. 

Così in una nota il responsabile nazionale della Comunicazione FdI-An, Federico Mollicone
