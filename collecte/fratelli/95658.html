Turismo, Fidanza: Per tutela consumatori, subito interrogazione UE su fallimento sito Clever-Hotel

“Inoltrerò subito un’interrogazione alla Commissione Europea per cercare di tutelare quei viaggiatori che si sono ritrovati senza viaggio e senza soldi dopo l’improvviso fallimento di Clever-hotels.com. Sul sito della piattaforma Clever-hotels.com viene annunciato il fallimento per insolvenza della società tedesca Navelar GmbH, proprietaria della stessa piattaforma.
  
Il sito permetteva di effettuare prenotazioni alberghiere a prezzi vantaggiosi, passando anche attraverso altri portali del settore. Sono stati quindi cancellati tutti gli ordini e i clienti saranno costretti a dover pagare di nuovo la prenotazione, potendo chiedere un eventuale rimborso solo nella fase di liquidazione della società”.
E’ quanto dichiara Carlo Fidanza, europarlamentare di Fratelli d’Italia e membro della Commissione Turismo del Parlamento Europeo.
“Chiederò alla Commissione se è a conoscenza della situazione e di eventuali azioni dello Stato membro in cui ha sede la società, la Germania, a difesa dei consumatori. Chiederò anche se intende intraprendere azioni a difesa dei consumatori, sempre più spesso vittime incolpevoli di questo tipo di situazioni. E’ il momento che proceda la revisione della direttiva 90/314/CE (che norma i viaggi, le vacanze e i circuiti ‘tutto compreso’), che potrebbe essere estesa anche ai servizi on-line”.
Roma, 28 agosto 2013
