Lavoro, Meloni: Serve Esecutivo forte per risposte coraggiose

«Ecco i risultati del governo delle larghe intese, che doveva salvare l’Italia dalla crisi: disoccupazione e disoccupazione giovanile a livelli record, aumento delle tasse e dell’Iva, nessuna difesa della sovranità nazionale in Europa sui temi economici e sul piano internazionale per la vergognosa vicenda dei marò. L’esperienza delle larghe intese è fallita: solo governi stabili, sorretti da maggioranze coese e solidali, possono dare alla nostra Nazione quelle risposte coraggiose di cui ha bisogno.
  
Gli italiani hanno diritto di averli e di poter scegliere direttamente quei governi e i propri parlamentari. Fratelli d’Italia chiede ai partiti un sussulto di dignità: l’immediata modifica della legge elettorale – con l’abolizione delle liste bloccate introducendo le preferenze e l’assegnazione del premio di maggioranza in Senato su base nazionale come per la Camera – e il ritorno al voto».
È quanto scrive su Facebook il presidente dei deputati di Fratelli d’Italia, Giorgia Meloni, postando un articolo sui dati relativi alla disoccupazione in Italia rilasciati oggi dall’Istat.
Roma, 1 ottobre 2013
