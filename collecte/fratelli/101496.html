Disabili, Meloni: Renzi e Poletti hanno tentato di togliere un diritto ai cittadini più inermi

«Nell’ultimo decreto del Governo Renzi è contenuta una norma che consente alle banche di toglierti casa dopo 7 mesi consecutivi in cui non si pagano le rate del mutuo. Questa è solo l’ennesima marchetta fatta da un Governo servo dei poteri forti che si accanisce sui cittadini in maggiore difficoltà. Esecutivo che ieri in Consiglio di Stato ha perso contro le famiglie che hanno in casa un disabile o un invalido e che lo avevano denunciato per la norma vergognosa che le costringe a calcolare l’indennità di accompagnamento o la pensione di invalidità come una fonte di ricchezza. Una battaglia che Fratelli d’Italia ha portato avanti da subito e sulla quale abbiamo presentato anche un emendamento alla legge di stabilità, ma che la sinistra ha bocciato negando che ci fosse un problema. Ieri le famiglie hanno vinto e il Governo Renzi e il ministro del Lavoro Poletti devono fare i conti con il fatto che hanno tentato di togliere ai cittadini più inermi di questa società un diritto fondamentale».
Lo ha detto il presidente di Fratelli d’Italia, Giorgia Meloni, in una dichiarazione a margine del flash mob organizzato questa mattina da “Terra Nostra-Italiani con Giorgia Meloni” davanti alla sede di Banca d’Italia a Roma.
