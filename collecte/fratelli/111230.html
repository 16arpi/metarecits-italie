Dl Sicurezza. La Pietra: M5S e Lega bocciano emendamenti FdI per aumenti a polizia penitenziaria e vigili del fuoco

“La maggioranza bocciando i nostri emendamenti ha deciso di impedire aumenti di risorse a favore della Polizia Penitenziaria e dei Vigili del Fuoco”. Così il senatore di Fratelli d’Italia, Patrizio La Pietra, a margine dei lavori della Commissione Affari Costituzionali.
“Da tempo Fratelli d’Italia lamenta la difficile situazione nella quale opera la Polizia penitenziaria per la carenza di uomini, mezzi e attrezzature. Per questo avevamo presentato un emendamento per garantire più risorse, così da migliorare la gestione delle carceri e più in generale la sicurezza. Allo stesso tempo avevamo previsto l’anticipo del turnover per i Vigili del Fuoco, che avrebbe consentito l’assunzione straordinaria di 400 unità attraverso lo scorrimento della graduatoria del concorso bandito lo scorso 2008. E un emendamento per incrementare la dotazione organica di 350 unità. Tutti e tre emendamenti sono stati bocciati. Una decisione assurda che conferma la distanza di questo governo dalle Forze dell’Ordine” conclude il senatore di FdI.
