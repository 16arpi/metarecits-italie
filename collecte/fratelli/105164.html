Banche, Taglialatela: Sì alla commissione perchè il risparmio degli italiani è sacro

“Il risparmio degli italiani è sacro, ed è  altrettanto evidente che proprio per l’importanza che il risparmio degli italiani ha nel nostro ordinamento giuridico e nel nostro sistema economico,  quest’aula  dovrebbe assicurare la credibilità della commissione che si sta per istituire. Ma così non è avvenuto. La bocciatura dell’emendamento Rampelli che avrebbe prolungato le funzioni della commissione anche dopo lo scioglimento della legislatura è la prova della malafede con cui la maggioranza dà il via libera a questa commissione. Qualcuno vuole utilizzare scadenza ravvicinata della legislatura per evitare le conseguenze che il provvedimento implica. Ma con tutti gli scandali bancari che hanno attraversato il Governo Renzi-Boschi, e le penalizzazioni inflitte ai risparmiatori, gli italiani sapranno regolarsi comunque”. È quanto dichiara il deputato di Fratelli d’Italia-Alleanza nazionale Marcello Taglialatela durante la dichiarazione di voto per l’approvazione della commissione d’inchiesta sul sistema bancario all’esame dell’aula della Camera.
