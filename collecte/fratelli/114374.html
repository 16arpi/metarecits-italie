UE: Domani a Napoli Giorgia Meloni chiude il meeting dei conservatori europei

Sarà il presidente di Fratelli d’Italia, Giorgia Meloni, a concludere le quattro giornate di studio organizzate a Napoli dal gruppo parlamentare dei Conservatori Europei (ECR), in preparazione della nuova legislatura europea 2019/2024. L’intervento dal palco è in programma domani, giovedì 13 giugno, alle ore 17, all’Hotel Eurostar-Excelsior (via Partenope, 48). Un appuntamento importante, anche alla luce del dibattito sul rinnovo delle cariche dell’Unione Europea. L’Europa è a un bivio: su questo si stanno confrontando le delegazioni con l’obiettivo di tracciare la strada da seguire per ‘rifondare’ un’Europa con meno burocrazia e più attenzione agli Stati membri, che sia in grado di condividere e dividere le responsabilità derivanti dalle scelte politiche che non devono essere decise e imposte da una Commissione Europea che agisce con due pesi e due misure a seconda del singolo Stato Membro.
Dopo le elezioni del 26 maggio i Conservatori Europei scelgono l’Italia per riunire tutte le delegazioni che fanno parte della famiglia di ECR e stabilire le priorità politiche e legislative che il gruppo porterà avanti nell’Europarlamento. Una decisione che ribadisce la centralità che l’Italia riveste per i Conservatori Europei grazie a Fratelli d’Italia, seconda delegazione per consistenza numerica all’interno di ECR.
“Tutto il gruppo europeo ha voluto premiare il successo di Fratelli d’Italia che con cinque eletti è la seconda delegazione in Europa dei Conservatori, a dimostrazione della validità del progetto politico di Giorgia Meloni” hanno spiegato i cinque eurodeputati eletti di FdI e componenti della delegazione italiana, Raffaele Fitto, Carlo Fidanza, Pietro Fiocchi, Nicola Procaccini e Raffaele Stancanelli.

