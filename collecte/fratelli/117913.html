Alitalia, Fidanza: Nuovo vettore nazionale comprenda Air Italy

“Si intensificano le indiscrezioni sulla costituzione da parte del Governo di una Newco interamente pubblica per salvare Alitalia. D’altra parte è probabile che con la crisi mondiale del trasporto aereo difficilmente arriveranno offerte entro il 18 marzo, neppure nella inaccettabile versione spezzatino avallata dal governo solo poche settimane fa. A questo punto, nella logica di un nuovo vettore nazionale, è indispensabile che nell’operazione venga ricompresa Air Italy, con la sua flotta e i suoi 1450 dipendenti in gran parte altamente qualificati, interrompendo così la procedura di liquidazione in atto e restituendo unitarietà alla continuità territoriale con la Sardegna”. È quanto dichiara in una nota Carlo Fidanza, Capodelegazione di Fratelli d’Italia e membro della Commissione Trasporti al Parlamento Europeo. “È di tutta evidenza che la crisi in atto difficilmente porterà a trovare un vettore sul mercato interessato a rilevare Air Italy e, nel frattempo, va assolutamente interrotta la procedura di licenziamento collettivo su cui la proprietà sta spingendo incurante dell’emergenza Coronavirus.Chiediamo pertanto al Governo di ricomprendere senza indugi anche Air Italy nel piano di salvataggio di Alitalia e di procedere immediatamente alla nomina di nuovi manager in grado di predisporre un piano industriale di rilancio di una nuova compagnia di bandiera”.
