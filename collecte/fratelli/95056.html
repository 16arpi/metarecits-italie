Difesa, Crosetto: Bene visione d’insieme Mauro ma dati non propriamente veri

  “Ho sentito la relazione sulle linee programmatiche della Difesa letta dal ministro Mauro in Commissione. Il termine ‘letta’ non è casuale perché suppongo che i contenuti, se si escludono i riferimenti a Letta e a Napolitano, siano stati individuati dai vertici tecnici del Ministero. Mi permetto però sommessamente di far rilevare al ministro che i dati sono formalmente veri e sostanzialmente falsi. Veri perché sono desunti dalle cifre del bilancio di previsione. Falsi perché le cifre vere dovrebbero contenere tutte le voci di spesa non riconducibili alla funzione Difesa e non solo quelle proprie del dicastero a legislazione vigente. E’ una prassi consolidata che normalmente viene seguita nelle presentazioni politiche e che trova un’analisi corretta nei documenti tecnici e nelle relazioni inviate al Parlamento, ma che dovrebbe essere corretta anche perché ora inizierà la fase di riforma vera del Ministero ed è giusto che parta dai dati veri. Ciò premesso non posso che condividere invece i principi generali e la visione d’insieme cui il Ministro vuole ispirare la sua azione nei prossimi mesi o anni”.
È quanto dichiara Guido Crosetto, coordinatore nazionale di Fratelli d’Italia.
Roma, 15 maggio 2013
