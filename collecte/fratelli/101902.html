Concorsi pubblici, Rizzetto: Necessaria proroga graduatorie idonei, ma dal min. Madia risposte generiche

“Viviamo un periodo storico in cui chi vuole andare legittimamente in pensione non vi riesce mentre c’è chi attende da tempo una collocazione lavorativa anche dopo aver superato i concorsi pubblici. Bisogna rinnovare il settore pubblico anche prevedendo un ricambio generazionale che apporti nuove competenze. Lo scorrimento delle graduatorie degli idonei permetterebbe di fare fronte all’esigenza di cambiamento generazionale nel settore pubblico e alla necessità di collocare persone con comprovate competenze”. È quanto dichiara il vicepresidente della commissione Lavoro  alla Camera dei deputati Walter Rizzetto, Fdi-An Terra Nostra che ha presentato un’interrogazione al ministro della Funzione Pubblica Marianna Madia.
“Alla mia richiesta di proroga delle graduatorie – ha aggiunto Rizzetto-  il ministro per la semplificazione e la PA on. Madia ha più volte dato generiche risposte senza nulla dire su come il Governo stia pianificando il nuovo assetto del personale della pubblica amministrazione”.
“Ho quindi, oggi, ancora interrogato il ministro per sapere, una volta per tutte, se intenda prorogare le graduatorie degli idonei anche in vista della ricollocazione del personale delle province e quali provvedimenti siano stati adottati concretamente per pianificare il nuovo assetto del personale pubblico. L’interrogazione sarà calendarizzata a breve”.
