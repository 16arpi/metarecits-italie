Immigrazione, Rampelli: Ennesima tragedia della demagogia&#8230;

…E DELL’ INDIFFERENZA. “Una preghiera per le ennesime vittime dei mercanti di morte e nessuna pietà per chi alimenta, con la demagogia della politica nostrana o con l’algida indifferenza di un’Europa che trova il valore della solidarietà solo nello Statuto del Ppe, questi inaccettabili lutti.
  
L’arrivo previsto per domani di un barcone con 590 migranti e 30 cadaveri fa da contrappunto alla dichiarazione di Juncker sull’intenzione di istituire un commissario ad hoc sull’immigrazione. Notizia che ci proviene nel giorno in cui il presidente americano Obama, di fronte all’ondata massiccia di bambini non accompagnati provenienti dal Messico, minaccia energicamente l’immediato rimpatrio. Il pugno duro del presidente degli Stati Uniti arriva dopo una politica più elastica ma, evidentemente, non efficace. Questo dimostra quanto sulle politiche migratorie sia sbagliato affidarsi alle proprie convinzioni ideologiche. Quando si sbaglia in questo settore, è doveroso cambiare approccio perché in gioco ci sono vite umane. È bene che il presidente Renzi e il ministro degli interni Alfano si rendano conto che l’operazione ‘Mare nostrum’ moltiplica i viaggi della speranza e, di conseguenza, le vittime dello schiavismo e, per questo, va immediatamente sospesa”.
E’ quanto dichiara il capogruppo di Fratelli d’Italia-Alleanza nazionale Fabio Rampelli
Roma, 30 giugno 2014
