Tav, Rizzetto: O M5s fa cadere Governo o è campione di poltronismo

“Gli esponenti del M5S sono diventati i campioni del poltronismo anche perché molti di loro hanno fatto della politica il loro primo impiego e stanno cercando di tenerselo il più a lungo possibile anche a costo di rinnegare se stessi”.
Lo dichiara il deputato di Fratelli d’Italia Walter Rizzetto.
“Negli anni – continua il deputato di FDI – hanno eliminato ogni caposaldo del M5S e disatteso tutte le promesse fatte in campagna elettorale. A poche ore di distanza dalla ridicola trovata del “mandato zero”, con il Si al TAV è venuto meno anche l’ultimo caposaldo rimasto del Movimento di Beppe Grillo. Del resto, l’apertura al TAV non è altro che un epilogo annunciato e che segue il totale abbandono dei temi dell’ambiente tanto cari all’ex M5S. Sono infine poco credibili le dichiarazioni di dissenso dei parlamentari grillini dinnanzi alle scelte del presidente Conte perché di fatto non sono mai seguite da prese di posizione serie e concrete. Invece di fare una finta protesta, Di Maio&Co facciano cadere il governo perché se non lo dovessero fare, sarebbe l’ennesima dimostrazione che la priorità per il M5S è diventata la poltrona”.
