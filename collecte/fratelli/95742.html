Governo, Meloni: Da esecutivo solo lunghi rinvii per tener  buona maggioranza

«L’Italia ha bisogno di risposte molto coraggiose, di essere rivoltata come un calzino. Questo non può essere fatto da maggioranze che su tutte le grandi questioni non la pensano in maniera conforme, che non sono solidali e non sono coese. Non è un caso che quello guidato da Letta sia soprattutto il governo dei lunghi rinvii ancor prima di essere il governo delle larghe intese.
  
È un Esecutivo che fa finta di fare le cose ma poi deve tenere buoni tutti i componenti della sua maggioranza. Sul caso dell’Imu ad esempio, continuano a dire che è stata abolita ma non è così: è stata abolita la rata del 2013 dell’Imu, che verrà fatta pagare ugualmente agli italiani il prossimo anno, ma in inglese, e si chiamerà service tax».
È quanto ha dichiarato ai microfoni di Radio Monte Carlo, il presidente dei deputati di Fratelli d’Italia, Giorgia Meloni.
« Per Fratelli d’Italia, il punto non è se il governo regge o non regge, ma se vale la pena che questo Esecutivo regga. Venti miliardi tra le risorse che ha messo in piedi in questi pochi mesi derivano da nuove tasse, esattamente come aveva fatto il governo Monti. Se sono queste le risposte dell’Esecutivo Letta è bene che vada a casa», ha spiegato Meloni.
 
 
 
Roma, 24 settembre 2013
