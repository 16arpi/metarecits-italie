Trasporti: su disabili attendiamo risposte certe da governo

“Più di 3 milioni di nostri concittadini con disabilità, secondo gli ultimi dati ISTAT, attendono risposte certe da questo Governo. Fratelli d’Italia, da sempre, ha denunciato la necessità di un’azione importante su temi che riguardano il diritto alla mobilità, l’accessibilità dei luoghi pubblici e privati e l’eliminazione di tutte le barriere architettoniche. Ben venga l’insediamento della ‘Commissione di studio per la resilienza, l’integrazione sociale e i diritti delle persone disabili’ nominata dal MIMS e dal Ministero per la disabilità. Il presupposto della Commissione deve essere soltanto uno e semplice: ‘La città accessibile a tutti’. Il nostro ‘Dipartimento Nazionale Trasporti’ mette a disposizione, gratuitamente, i propri esperti per contribuire all’individuazione di azioni mirate e spunti per eventuali modifiche normative, atte ad avviare una vera e propria riforma del settore e definire apposite ‘Linee guida nazionali per la redazione dei Piani della mobilità per le persone diversamente abili'”.È quanto dichiarano il senatore di Fratelli d’Italia, Massimo Ruspandini, capogruppo in Commissione Trasporti e responsabile nazionale del Dipartimento Trasporti, e Marco Carmine Foti, dirigente nazionale del Dipartimento Trasporti di Fratelli d’Italia.
