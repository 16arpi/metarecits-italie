Agricoltura, FdI annuncia astensione per il voto finale sul decreto

“Fratelli d’Italia si asterrà sul decreto emergenze in agricoltura. Un voto di astensione che va letto come segnale di stimolo nei confronti del governo affinché rifletta e decida di apportare delle modifiche al testo in Senato, prevedendo non solo un ulteriore stanziamento di risorse ma soprattutto l’introduzione di una programmazione a lungo termine e ampio respiro che possa risolvere finalmente le criticità dell’intero settore agricolo. FdI proseguirà la battaglia a difesa dei nostri agricoltori che rappresentano un pilastro dell’economia nazionale”.
Lo ha annunciato nell’Aula della Camera il deputato e capogruppo di Fratelli d’Italia in Commissione Agricoltura, Maria Cristina Caretta, in dichiarazione di voto sul decreto emergenze in agricoltura.
