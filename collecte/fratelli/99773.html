Rispoli: Ora rubano anche le griglie di protezione per gli alberi

“I ladri di ferro a Napoli sempre più creativi” è quanto dichiara il Presidente di Fratelli d’Italia – Alleanza Nazionale, Città Metropolitana di Napoli, Luigi Rispoli, denunciando il nuovo fronte aperto da chi ruba metalli in ogni luogo. “Dopo i furti di coperchi dei tombini e delle caditoie in diversi quartieri e strade della città – ha continuato Rispoli – adesso iniziano a rubare anche le griglie di protezione per gli alberi che il comune sistema sui marciapiede. Infatti, in molte strade intorno alla zona di Piazza Garibaldi, si sta diffondendo questo fenomeno con persone che arrivano di notte e trafugano le griglie approfittando della assenza delle forze dell’ordine. Difficile – ha continuato l’esponente del partito di Giorgia Meloni – non collegare questi furti alla presenza dei campi Rom nella vicina zona industriale. Si sa che i Rom commerciano appunto in metalli e di notte sono diversi i cittadini che segnalano insoliti falò all’interno dei loro campi. Le griglie, così come i tombini, vengono rubati per poi essere nuovamente fusi e successivamente acquistati da imprenditori senza etica che, nella maggior parte dei casi, conoscono l’origine del metallo. Nel caso dei tombini e delle caditoie c’è il rischio concreto che qualche cittadino un po’ distratto possa farsi male incappando nei buchi non segnalati sulla carreggiata o sui marciapiede. Sarebbe opportuno – ha concluso Luigi Rispoli –  che i tecnici del Comune studino un metodo per ancorare meglio queste strutture e rendere più difficile il lavoro dei ladri”.
