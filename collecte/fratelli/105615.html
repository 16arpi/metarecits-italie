Sicilia, Meloni: FdI non alleabile con Alfano, mentre altri pensano a beghe partito noi parliamo dei problemi dei siciliani


«La posizione di Fratelli d’Italia è sempre la stessa: sia a livello nazionale che a livello siciliano noi non siamo alleabili con il partito di Alfano. Poi se si vogliono fare percorsi di carattere civico regionale, come è accaduto in Liguria e in varie realtà, è una scelta di Nello Musumeci e non entro in questioni regionali. Non si usi però la Sicilia per fare accordi e alleanze col partito di Alfano a livello nazionale».
Lo ha detto il presidente di Fratelli d’Italia, Giorgia Meloni, arrivata questa mattina a Palermo per un tour della Sicilia occidentale, che oggi la vedrà impegnata tra l’altro ad Agrigento e Caltanissetta.
Sulla scelta di Fratelli d’Italia di sostenere alla presidenza della Regione Siciliana la candidatura di Nello Musumeci ha ribadito: «Nello Musumeci è una persona che vanta la sua storia, la sua competenza e la sua credibilità ed è insomma qualcosa di raro nel panorama politico e Fratelli d’Italia non poteva che fare questa scelta per la Sicilia. Sicuramente ci aiuta a raccontare il programma che abbiamo in mente per questa terra: è la seconda volta che scendo in Sicilia in poche settimane e stiamo parlando di turismo, agricoltura, formazione, legalità, lavoro e tante questioni sulle quali i siciliani vogliono sapere che cosa proponiamo. Ci dedichiamo a questo e non alla alle beghe dei partiti, sulle quali sono ancora impegnati a lavorare gli altri».
