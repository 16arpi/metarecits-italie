Scuole paritarie e private, Rampelli: Prosegue battaglia di libertà. Maggioranza e Governo si sveglino

“Gentilissimi Gestori, Presidi, docenti, personale scolastico tutto. Vi ringrazio molto per aver rappresentato a tutti i parlamentari il ruolo prezioso e costituzionalmente garantito della libertà di scelta nell’educazione scolastica e quindi il diritto delle scuole pubbliche paritarie e di quelle private a esistere. Trovo davvero eccezionale il lavoro che state facendo con la didattica online e con la coesione dimostrata in queste ore per far fronte al rischio desertificazione dell’intero sistema economico nazionale”. 
Così il vicepresidente della Camera dei deputati Fabio Rampelli, di Fratelli d’Italia, in una lettera di risposta al coordinamento dei gestori delle scuole paritarie cattoliche di Roma Sud e Castelli Romani. 
“Per quel che mi riguarda – ha aggiunto – sento di aver condotto una battaglia di libertà e proseguo la mia opera di convincimento sul Governo affinché metta in campo provvedimenti concreti ed efficaci di supporto a questo comparto. Dal mio punto di vista una prima vittoria è stata raggiunta con l’approvazione dell’ordine del giorno proposto da Fratelli d’Italia a mia firma, accolto dal Governo. L’Esecutivo si è impegnato a stanziare fondi ed emettere misure varie e articolate. 
È la mia idea di scuola, quella in cui credo, che vede un sistema sussidiario con pubblico e privato messi nelle stesse condizioni di fronte allo Stato e alle famiglie, libere quindi di scegliere la soluzione che ritengono più idonea per i loro figli. Continueremo l’attività emendativa nei prossimi decreti per trasformare le intenzioni in atti e risorse economiche.
“Mi auguro di trovare nella maggioranza che sostiene il governo – ha concluso Rampelli- una maggiore sensibilità per costruire un risultato a beneficio di tutti. Grazie per tutto quello che fate ed avete fatto per l’Italia e per i nostri figli”.
