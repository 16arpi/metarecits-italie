Francia, Meloni: Ma quale paura, Le Pen vince perchè coraggiosa contro irresponsabili Ue


«È ipocrita chi dice che Marine Le Pen vince per la paura: Marine Le Pen vince per la consapevolezza dei rischi e perché è stata l’unica che ha avuto il coraggio di denunciare il sistema di burocrati e tecnocrati e del buonismo internazionale. La vittoria del Front National segna il fallimento delle politiche europee ed è un insegnamento per tante realtà e movimenti che fino ad ora sono stati definiti populisti o irresponsabili ma che sono stati gli unici così responsabili da dire le cose come stavano mentre gli altri si nascondevano facendo finta che tutto andasse bene. L’esito delle elezioni francesi sono un terremoto per la politica europea: i popoli ricominciano a riprendersi la loro sovranità e speriamo che quel vento di democrazia e libertà arrivi anche da noi in Italia».
È quanto ha detto interpellata dai giornalisti alla Camera, il presidente di Fratelli d’Italia Giorgia Meloni. Alla domanda su cosa accadrà ai ballottaggi la Meloni ha risposto: «Ora probabilmente i partiti che governano insieme l’Europa e che fanno finta di essere su sponde diverse proveranno a mettersi d’accordo per far perdere Marine le Pen e il Front National. Questo però non  toglie che la vittoria del Fn e della Le Pen sia la vittoria dei popoli contro le burocrazie, le tecnocrazie gli inciuci di palazzo e di quella politica che ha pensato che gli interessi dei pochi potessero affermarsi contro i diritti dei molti».
