Stabilità, Cirielli: Renzi non calpesti comparto sicurezza

“Fratelli d’Italia-Alleanza Nazionale è al fianco dei lavoratori del comparto sicurezza e del soccorso pubblico che rischiano, ancora una volta, di essere calpestati e umiliati dal governo Renzi, nella legge di Stabilità”. È quanto dichiara Edmondo Cirielli, deputato di Fratelli d’Italia-Alleanza Nazionale, che è intervenuto questa mattina alla manifestazione “Divise in piazza”, organizzata in Piazza Montecitorio dai sindacati Sap, Coisp e Consap, Sappe, Sapaf, Ugl e Conapo.
“Quando – aggiunge – questo esecutivo comprenderà che la sicurezza è una priorità, così come lo è la tutela dei cittadini e di chi ogni giorno è chiamato a darci protezione? Le nostre Forze dell’Ordine sono abbandonate a se stesse e il governo non fa assolutamente nulla. Nessun rispetto, zero garanzie, ma solo tagli irrazionali di risorse e mezzi”.
“Il governo – conclude Cirielli – dia un segnale concreto e dimostri, con i fatti e non con le solite chiacchiere, di avere a cuore le sorti della nostra Nazione, valorizzando e riconoscendo il lavoro di chi, con sacrificio e pochi spiccioli, assicura legalità e democrazia all’Italia”.
