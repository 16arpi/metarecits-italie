Sicurezza, Prisco: nota polizia stradale che sconsiglia inseguimenti mortifica corpo e sicurezza

“Fratelli d’Italia condivide le perplessità sollevate a livello sindacale in merito alla nota diramata dai vertici del Compartimento della polizia stradale della Lombardia che sconsiglierebbe alle pattuglie di inseguire i malviventi. L’assurda circolare, se confermata, sarebbe motivata da eventuali conseguenze, penali, amministrative nonché etico – morali,  in cui le pattuglie potrebbero incorrere nel tentativo di bloccare i malintenzionati. Suggerire agli agenti di non compiere fino in fondo il proprio lavoro di tutela della legalità e di presidio del territorio, ma di preoccuparsi maggiormente delle proprie eventuali responsabilità, è una decisione preoccupante e assurda. Il ministro Lamorgese chiarisca al più presto questa assurda decisione e piuttosto fornisca regole di ingaggio chiare, rinforzi e tutele a chi su strada compie e vuol compiere il proprio dovere”.

Così in una nota, il deputato e responsabile dipartimento Forze dell’Ordine di Fratelli d’Italia, Emanuele Prisco.
