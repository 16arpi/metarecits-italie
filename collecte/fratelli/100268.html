Estate, anche a ferragosto campagna anti-corruzione sulle spiagge

APPELLO DI MELONI: COMPRATE ITALIANO E DA CHI RISPETTA LE REGOLE. Proseguirà anche a Ferragosto la campagna nazionale di Fratelli d’Italia sulle spiagge italiane e nelle località turistiche contro l’abusivismo commerciale e i prodotti contraffatti. Militanti, dirigenti e simpatizzanti del movimento allestiranno gazebo e distribuiranno materiale informativo per sensibilizzare i bagnanti sull’impatto devastante che il commercio irregolare produce sull’economia nazionale e sui potenziali rischi per la salute dei prodotti che non rispettano gli standard di qualità italiani ed europei.
«Rivolgo un appello agli italiani: comprate italiano, comprate da chi rilascia lo scontrino e comprate da chi rispetta le regole e paga le tasse. Ogni anno in Italia per colpa dell’abusivismo rischiano la chiusura 43 mila imprese ed entrano allo Stato 5 miliardi di euro in meno. Se questi soldi arrivassero, potremmo abolire l’Imu sulla prima casa e l’Imu sui terreni agricoli. E allo Stato italiano diciamo basta con due pesi e due misure, per cui da una parte ci sono i commercianti italiani che vengono massacrati e vessati ogni giorno e dall’altra si fa finta di non vedere le decine di migliaia di casi di abusivismo e contraffazione», ha spiegato il presidente di Fratelli d’Italia, Giorgia Meloni.
