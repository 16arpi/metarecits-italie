Fisco, Crosetto: Renzi allarghi sconto fiscale a pensionati, disoccupati e autonomi

«Il presidente del Consiglio Renzi afferma di aver già trovato il doppio delle coperture finanziarie necessarie per le manovre che ha annunciato. Bene, è un fenomeno.
  
Ora se è vero quello che afferma, a parte cacciare dall’Italia Enrico Letta e Fabrizio Saccomanni che evidentemente avevano nascosto questi soldi chissà dove, il premier usi immediatamente queste coperture per allargare gli 80 euro di sconto fiscale anche ai pensionati, ai disoccupati ed ai lavoratori autonomi. E, visto che se così fosse basterebbero, riduca ulteriormente l’Irap. Se Matteo Renzi continua a sfidare ogni decenza ed ogni verità con annunci quotidiani, va sfidato sulle sue parole. Ci sono i soldi? Addirittura il doppio? Renzi porti subito questa proposta in Parlamento e in due ore sarà approvata a maggioranza assoluta. Peccato che le voci che escono dalla Ragioneria generale dello Stato, da chi è costretto ogni giorno a fare conti veri, sia di segno opposto rispetto al suo ottimismo».
È quanto dichiara il coordinatore nazionale di Fratelli d’Italia-Alleanza nazionale, Guido Crosetto.
Roma, 1 aprile 2014
