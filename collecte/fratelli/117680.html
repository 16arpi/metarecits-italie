Coronavirus, La Russa: Rinviare semifinali coppa Italia. Mercoledì si giochi campionato

“La proposta del Napoli di rinviare a maggio le semifinali di coppa Italia previste per la prossima settimana per poter recuperare subito la partita Juventus-Inter non solo mi trova d’accordo ma mi consente di rendere pubblica una similare proposta che stamattina avevo autonomamente avanzato ad esponenti dell’Inter: mercoledi o giovedì si recuperano tutte le partite rinviate oggi e le due semifinali di coppa Italia vengono spostate al 13 maggio o ad altra data. In alternativa, domenica prossima si giocano solo le partite oggi rinviate e il calendario slitta di una settimana. Con la possibilità eventuale di un nuovo turno infrasettimanale il 13 maggio. In questo modo verrebbe almeno parzialmente sanata la grave ingiustizia sportiva che il presidente della Lega ha deciso in solitudine. Se, invece, la situazione sanitaria impedisse realmente lo svolgimento delle partite, si assumano decisioni impopolari ma eque e cioè si sospenda il campionato a prescindere da interessi economici importanti ma meno della salute o si disponga che tutte (dicesi tutte) le partite si giochino senza pubblico o con regole di precauzione come avviene per Lecce- Atalanta con i tifosi bergamaschi autorizzati a seguire la squadra nel Salento”.
Lo dichiara Ignazio La Russa, senatore di Fratelli d’Italia.
