Siria, FdI: Impedire all&#8217;Isis di mettere parola fine a presenza cristiana

«Il futuro delle popolazioni cristiane in Medio Oriente è messo in serio pericolo dalle conseguenze delle guerre che hanno flagellato, in questi ultimi anni, le terre della prima cristianizzazione. Il governo legittimo di Assad è riuscito, con molta fatica, ad evitare che i tagliagole dell’Isis ponessero la parola “fine” alla presenza cristiana in Siria. Ora tocca a noi fare qualcosa: vogliamo la ricostruzione, in tempi rapidi, di case, chiese e villaggi affinché i cristiani in Siria non debbano più andare via dalle loro terre».

Lo ha detto ad Atreju Andrea Delmastro Delle Vedove, deputato di FdI e presidente dell’Intergruppo parlamentare per la tutela della libertà religiosa dei cristiani nel mondo, intervenendo alla presentazione del libro “Siria. I cristiani nella guerra” di Fulvio Scaglione.

«La Siria e l’Europa, la Siria e i cristiani. Due lati di una storia comune: antica, preziosa, da conoscere e da difendere. Difendere i cristiani e la loro libertà religiosa in una terra come la Siria – ha aggiunto il parlamentare europeo di FdI, Nicola Procaccini – è un impegno che caratterizza Fratelli d’Italia perché in gioco ci sono le radici della nostra civiltà. Una battaglia che continueremo a combattere anche nel Parlamento europeo e nella delegazione istituzionale per i rapporti tra l’Unione Europea e le nazioni del Mashreq, di cui facciamo parte. L’Europa riscopra la sua anima e abbia il coraggio di difendere i nostri fratelli cristiani».

Alla presentazione, moderata dal direttore di Avvenire Marco Tarquinio, sono intervenuti inoltre il presidente della Fondazione Aiuto alla Chiesa che Soffre-Italia Alfredo Mantovano e il giornalista e inviato di guerra Gian Micalessin.
