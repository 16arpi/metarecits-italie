Ultrà, La Russa: Renzi vergognoso

DA DELLO SCIACALLO A CHI CHIEDE RISPOSTE. “Avevo chiesto l’audizione del premier Renzi perché questa vicenda non attiene solo ad uno specifico problema di ordine pubblico ma è un problema di rapporti tra lo Stato e la violenza. Renzi non può cavarsela ancora una volta dicendo che lui ‘deve fermarsi un attimo per evitare che gli sciacalli della campagna elettorale sfruttino i feriti’.
  
E’ vergognoso che di fronte a così palesi responsabilità e incapacità di questo governo il Presidente del Consiglio dia degli sciacalli a chi vuole risposte oggi e non domani, su quanto avvenuto a Roma nel pre partita. Quella di rinviare affinché non sia argomento di campagna elettorale è una consuetudine di Renzi: lo ha fatto per i marò, per la riforma della P.A. e per quella della legge elettorale. Ogni volta dice che ne parliamo dopo il 25 maggio. La sua e’ una politica dell’annuncio di chi non vuole confrontarsi con i risultati”.
Così Ignazio La Russa, deputato di Fratelli d’Italia-Alleanza Nazionale intervenendo in Aula sull’informativa del ministro Alfano.
Roma, 7 maggio 2014
