Coronavirus, Baldini: Task force per protocollo univoco di sanificazione e igienizzazione

“Il governo istituisca con urgenza una task force nazionale che provveda a definire un protocollo univoco di sanificazione e igienizzazione da attuare nelle prossime settimane nei luoghi pubblici, negli spazi urbani e nelle strutture private di pubblico accesso e che coinvolga tutte le strutture sanitarie, incluse le RSA. La sanificazione degli ambienti che saranno nuovamente operativi nelle prossime settimane, rappresenta una premessa inderogabile per consentire la ripartenza economica e sociale della Nazione. Sarebbe importante procedere a tali interventi durante l’attuale sospensione delle attività che favorisce queste importanti operazioni di disinfestazione. Al governo chiediamo di non perdere ulteriore tempo e di agire immediatamente”.
Lo dichiara Maria Teresa Baldini, deputato di Fratelli d’Italia annunciando una interrogazione al Presidente del Consiglio e ai Ministri dell’interno, della Salute e dello Sviluppo Economico.
