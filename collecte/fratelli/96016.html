Potenza, Rosa: ‘Sistema Basilicata’ comincia a vacillare, Pittella non è presidente di tutti i lucani

“Il processo di radicamento e organizzazione sul territorio lucano non si ferma. Fratelli d’Italia prosegue il suo cammino dopo il risultato elettorale frutto del lavoro di uomini e donne che con passione e impegno hanno creduto fin dal primo momento nel progetto lanciato da Giorgia Meloni e Guido Crosetto per la creazione di un centrodestra credibile e di riferimento dei cittadini”. E’ quanto afferma il consigliere regionale Gianni Rosa.”Oggi è ancor più necessario aprire le porte della nostra casa – continua il consigliere –  ai tanti lucani che credono in un progetto politico alternativo al centrosinistra e che non si ritrovano nelle evoluzioni post Pdl. La nostra casa è aperta a chi non si è sentito rappresentato in questa tornata elettorale da alcun partito. Abbiamo dimostrato coerenza fino in fondo.
  
Quando abbiamo aderito a Fratelli d’Italia avevamo visto giusto, era necessaria una svolta nel centrodestra lucano e i risultati elettorali ne sono la conferma. C’è bisogno di costruire un centrodestra che sia in grado di opporsi al sistema di governo delineato nell’ultima competizione elettorale, un sistema che con Pittella non si distanzierà molto dai precedenti”.”Quindi, non abbassiamo la guardia – conclude Rosa – , ma forti dei tanti sostenitori che hanno confidato in noi andiamo avanti nella demolizione del ‘Sistema Basilicata’ che ha già cominciato a vacillare. Pittella, non è il presidente di tutti i lucani e non avrà vita facile, l’opposizione sarà dura e circostanziata. Non molliamo la Basilicata nelle fauci di un centrosinistra sempre più frammentato, ma sempre più affamato di potere. Andiamo avanti, senza paura, onesti e liberi”.
