Elezioni, Meloni: Primo atto mio Governo raddoppiare pensioni invalidità

“Il mio primo provvedimento in assoluto del governo Meloni sarebbe raddoppiare le pensioni di invalidità, ferme a 270 euro. Considero immorale che un invalido prenda 270 euro nella stessa Italia nella quale spendiamo 1200 euro per mantenere gli immigrati clandestini”.
Lo ha detto nel corso dell’intervista a Unomattina il presidente di Fratelli d’Italia e candidato premier Giorgia Meloni.
Tra le priorità del programma di Fratelli d’Italia la Meloni ha rilanciato sul tema della sicurezza e del sostegno alle forze dell’ordine: “La mancetta che il PD e la sinistra hanno tirato alle forze dell’ordine in campagna elettorale non è sufficiente – ha spiegato – Serve un piano molto serio di sostegno ai nostri uomini e alle nostre donne in divisa, che per me vuol dire: 20.000 nuove assunzioni, dotazione idonee e stipendi adeguati alla media europea, perché oggi un carabiniere guadagna mediamente 1.200 euro quando la media europea è di 1.700 o addirittura 1.900 euro. E rimango basita che di fronte alle aggressioni  da parte dei centri sociali alle nostre forze dell’ordine nessuno, dalle istituzioni, abbia ritenuto di dover fare una telefonata a un brigadiere dei carabinieri assalito in branco e che per quei 1.200 euro al mese rischia la vita. Mi è sembrato francamente molto triste e voglio dire che Fratelli d’Italia lavorerà per restituire dignità a chi difende la nostra sicurezza”.
