Marò, FdI-AN partecipa a manifestazione con tricolore 50 metri

MELONI: PETIZIONE PER SOSPENDERE PARTECIPAZIONE A MISSIONI INTERNAZIONALI. Una delegazione di Fratelli d’Italia-Alleanza Nazionale ha partecipato oggi alla manifestazione organizzata a Roma da Paola Moschetti, compagna di Massimiliano Latorre, Tiziana Piliego e Rita Riggio per chiedere il rientro immediato…
  
 dei due marò trattenuti da oltre due anni dall’India in piena violazione del diritto internazionale. Nel corso del corteo, i militanti e i simpatizzanti di FdI-An hanno srotolato un Tricolore gigante di circa 50 metri.
«Fratelli d’Italia-Alleanza Nazionale ha lanciato ieri una petizione popolare per chiedere al Governo di avviare immediatamente e proseguire presso l’ONU la procedura di attivazione dell’arbitrato obbligatorio e di sottoporre al Consiglio di Sicurezza delle Nazioni Unite la questione riguardante l’immunità funzionale dei militari impegnati nelle missioni internazionali. Con questa petizione, inoltre, chiediamo che, attraverso i decreti di rifinanziamento delle missioni e fino al rientro dei nostri due fucilieri di Marina in Italia, sia disposta l’immediata sospensione della partecipazione italiana alle missioni per il contrasto alla pirateria e il progressivo disimpegno dalle missioni per il consolidamento dei processi di pace e di stabilizzazione in cui sono impegnati i contingenti italiani». È quanto ha detto il presidente nazionale di FdI-An, Giorgia Meloni, che ha partecipato alla manifestazione.
Roma, 14 giugno 2014
