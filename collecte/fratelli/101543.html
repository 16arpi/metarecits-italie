Roma, Meloni: Gazebo su Bertolaso si facciano subito, a FdI interessano problemi cittadini non beghe di partito


«Anche oggi Fratelli d’Italia è su tutto il territorio della Capitale per ascoltare i cittadini, perché per noi ascoltare i romani è la priorità. Quindi ben vengano anche i gazebo per decidere definitivamente sulla candidatura di Guido Bertolaso, ma che si facciano subito, tra una settimana al massimo. Vogliamo smetterla con le beghe di partito e vogliamo occuparci dei problemi della Capitale e di come intendiamo risolverli. Su questo la gente sceglierà se stare con noi oppure no. Per quello che riguarda Fratelli d’Italia lo abbiamo sempre detto: se Bertolaso rimane il candidato unico della coalizione per noi è un ottimo candidato, altrimenti se gli altri alleati non confermeranno quel sostegno, anche noi andremo per la nostra strada e già sappiamo che cosa fare».
Lo ha dichiarato il presidente di Fratelli d’Italia, Giorgia Meloni, intervenendo all’iniziava “Roma rinasce”, organizzata da FdI-Roma su tutto il territorio della Capitale per il fine settimana. IL leader di FdI ha partecipato alla consultazione che chiede ai cittadini romani di esprimersi sulle priorità del programma del candidato sindaco del centrodestra, presso il presidio di viale Europa all’Eur. Gazebo saranno presenti fino a domani in tutti i Municipi di Roma dalle ore 10.30 alle ore 18.00.
