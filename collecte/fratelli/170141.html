Corteo studenti Bologna: solidarietà a Prefettura e dirigente Digos aggredito

“Ancora una volta a Bologna si registra un grave episodio di intolleranza da parte di gruppi di estrema sinistra, i quali, nell’ennesima manifestazione caratterizzata da aggressività e violenza, hanno dato alle fiamme la foto di Giorgia Meloni insieme a quella di altri esponenti politici. Un clima di odio alimentato da chi continua a considerare l’avversario politico come un nemico, con la compiacenza di alcune forze che continuano ad essere ambigue rispetto alla condanna di questi episodi che deve essere, e ancora una volta auspichiamo che lo sia, unanime e senza esitazioni”. Lo dichiara il viceministro ai Trasporti e alle Infrastrutture Galeazzo Bignami, di Fratelli d’Italia. 
“Come temevamo, partecipanti ad un corteo di studenti hanno gettato a Bologna vernice rossa contro la Prefettura, colpendo anche con il lancio di un uovo un dirigente della Digos. La sinistra da che parte starà questa volta – con i facinorosi o con chi serve lo Stato – vista anche la contestata partecipazione di un consigliere comunale del PD al corteo? Ci auguriamo che Schlein e compagni vari convengano sulla perentoria necessità di condannare i violenti che si annidano in quei cortei in cui lo spirito prevalente non e’ quello di manifestare pacificamente ma di creare tensioni, incidenti, deturpazioni della proprietà pubblica e privata”, afferma Tommaso Foti, capogruppo di Fratelli d’Italia alla Camera.
“Insulti, sputi e minacce contro i nostri agenti: ecco l’unico prodotto della follia di sinistra. Le notizie che arrivano oggi da Bologna lo confermano. La narrazione di Pd e M5s dopo i fatti di Pisa, e cioè che in Italia esisterebbe uno Stato di polizia brutto e fascista, sta scatenando proteste e violenza di massa sulle nostre strade. Qualcosa che purtroppo era probabile avvenisse. Se gli episodi di Bologna si verificano, è perché la sinistra ha pesanti responsabilità e le ha soprattutto nei confronti delle forze dell’ordine. Solidarietà alla Prefettura di Bologna e al dirigente che ha subito l’aggressione. Ferma condanna per quanto avvenuto: le forze di polizia vanno difese sempre. Spero che la sinistra finalmente lo abbia capito, ma ho i miei dubbi”, conclude il senatore bolognese di Fratelli d’Italia, Marco Lisei.
