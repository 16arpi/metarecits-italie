Trenta, FdI: Da ex Ministro gravi accuse a Raggi

Sindaco Roma incapace di politiche sociali per le periferie
“Sono sconcertanti ma in perfetta linea con le scelte politiche del Movimento 5 Stelle, le dichiarazioni dell’ex ministro Trenta sul quartiere romano del Pigneto. D’altronde, optare per le barricate nel palazzo dorato non è certamente una novità per i massimi rappresentanti grillini che almeno a parole i “Palazzi” avrebbero voluto smantellarli. Della signora Trenta colpisce il completo distacco dalla realtà, il disprezzo per uno dei quartieri storicamente più caratteristici di Roma: il tipico classismo del Pd si è impadronito anche di quel M5S che proprio con il Pd è andato al governo pur di tenere stretta la poltrona ed evitare il giudizio degli italiani. Ma le parole dell’ex ministro Trenta sono anche un grave attacco nei confronti del sindaco Raggi, incapace di mettere in campo politiche sociali per le periferie della città. Il Pigneto, così come tutte le aree marginali d’Italia, ha bisogno di una politica diversa, che abbia il coraggio di intervenire e non di chi come la Trenta, è sempre pronto con le valige in mano alla volta di un posto al sole”.
Lo dichiara Paolo Trancassini, deputato di Fratelli d’Italia e portavoce regionale del Lazio.
