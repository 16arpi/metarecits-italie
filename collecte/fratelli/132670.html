Pnrr, Foti: Cattivi auspici spazzati via da portavoce commissione UE

“L’Italia, secondo la Commissione Ue, è tra le prime Nazioni europee sulla messa in opera del Pnrr. Alle previsioni catastrofiche di certi ambienti politici sinistri, rispondono la responsabilità e l’affidabilità del governo Meloni: i cattivi auspici fatti circolare nelle scorse ore vengono spazzati via dalle parole di una portavoce della Commissione, secondo la quale il lavoro a stretto contatto con il governo italiano sta portando risultati proficui. I traguardi e gli obiettivi fin qui raggiunti grazie anche al lavoro del ministro Fitto hanno reso possibile finora l’erogazione delle somme e pongono le basi per una discussione costruttiva sul piano rivisto”.
Lo dichiara il capogruppo di Fratelli d’Italia alla Camera dei deputati, Tommaso Foti.
