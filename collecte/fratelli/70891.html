Liguria, Berrino: sul Tpl nessuna criticità

Il servizio di trasporto pubblico su ferro e gomma oggi, primo giorno di didattica in presenza al 70% per gli studenti delle scuole superiori, statali e paritarie, oltre che nella formazione professionale (IeFP), gli istituti tecnici superiori (Its) e i percorsi di istruzione e formazione tecnica superiore (Ifts), si è svolto in modo regolare in tutta la Liguria e non ci sono state segnalazioni di criticità. Lo comunica la Regione a seguito del monitoraggio effettuato dall’Assessorato ai Trasporti con tutte aziende di Tpl della regione.
“I piani concordati nei giorni scorsi durante i tavoli prefettizi si sono svolti correttamente e tutti gli studenti hanno raggiunto le scuole e sono tornati a casa in maniera ordinata. Nei prossimi giorni continueremo a monitorare la situazione per essere pronti in caso di necessità”, ha detto l’assessore regionale ai Trasporti Gianni Berrino.
