Covid, FdI lancia campagna natalizia &#8220;compra italiano, compra locale&#8221;. Meloni: Difendiamo aziende italiane e posti di lavoro (video)

“Compra italiano, compra locale. Un Natale tricolore è un Natale solidale”: è il titolo della campagna natalizia di Fratelli d’Italia, che prende il via oggi e durerà fino a Natale. Militanti e simpatizzanti di FdI allestiranno gazebo in tutte le città italiane nelle vie centrali e più frequentate per gli acquisti natalizi: chiunque avrà acquistato un prodotto fatto in Italia e comprato in un negozio di vicinato potrà andare nei gazebo dove sarà impacchettato con una originale carta regalo che riporta la scritta della campagna “compra italiano, compra locale”. L’iniziativa è stata presentata oggi dal presidente di Fratelli d’Italia, Giorgia Meloni, dal gazebo di FdI allestito in viale Europa a Roma, dove per l’occasione ha incartato alcuni doni comprati dai cittadini. «“Compra italiano, compra locale”: è una campagna di Fratelli d’Italia per invitare i nostri connazionali a comprare per questo Natale prodotti italiani e a comprarli nei negozi di prossimità. Questo significa difendere le nostre aziende, la nostra identità e i posti di lavoro di milioni e milioni di famiglie italiane», ha detto il presidente di FdI a margine dell’iniziativa.


