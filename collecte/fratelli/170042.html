Anci: Tomasi nuovo vice vicario, auguri di buon lavoro

“Siamo orgogliosi che il sindaco di Pistoia, Alessandro Tomasi, sia diventato oggi ufficialmente vicepresidente vicario del Consiglio dell’Anci: sarà Presidente facente funzioni, in quanto il Presidente del Consiglio dell’associazione è momentaneamente vacante. Tomasi fa parte di una generazione politica che ha iniziato come militante ed ha formato la sua esperienza politica nelle istituzioni. Ci ha reso particolarmente orgogliosi quando, dopo aver guidato l’opposizione, per la prima volta nella storia della sua città ha sconfitto la sinistra che dal dopoguerra in poi aveva sempre governato. Oggi ci rende orgogliosi ancora una volta, perché per la prima volta un esponente di Fratelli d’Italia assume questo prestigioso incarico. Siamo certi che saprà ripagare la fiducia lavorando egregiamente come ha sempre fatto. A lui vanno le congratulazioni e i migliori auguri di buon lavoro”. Lo afferma in una nota il deputato e responsabile organizzazione di Fratelli d’Italia, Giovanni Donzelli. 
“A Tomasi spetterà il compito, in qualità di facente funzioni per la vacanza del presidente, di organizzare i lavori e condividere le regole che porteranno al congresso nazionale di Anci. Il primo cittadino toscano, da anni protagonista nelle istituzioni pubbliche, è l’esempio concreto della qualità della classe dirigente di FdI, in grado di governare con riscontro di consenso anche città tradizionalmente di sinistra come Pistoia che, fino al 2017, aveva conosciuto solo sindaci del Partito comunista o eredi di quella tradizione politica. Auguri di buon lavoro, quindi, per questo nuovo e prestigioso incarico che consolida il percorso di serietà e credibilità intrapreso da FdI”, aggiunge il responsabile Autonomie locali di Fratelli d’Italia e sindaco dell’Aquila, Pierluigi Biondi, all’esito del Consiglio nazionale Anci che si è tenuto questo pomeriggio a Roma. 
“Dal suo insediamento il governo Meloni si è occupato con costanza degli enti locali sia con la messa a punto dei fondi del PNRR sia mantenendo gli impegni presi in campagna elettorale in tema di tutela dell’operato dei sindaci. Faccio i miei auguri di buon lavoro al collega Tomasi, sono certo che saprà operare all’interno dell’Anci con lo stesso piglio con cui governa il capoluogo di provincia toscano”, conclude l’On. Andrea Volpi vice coordinatore nazionale del dipartimento Autonomie Locali di Fratelli d’Italia.
