Croazia, FdI: Grave errore escludere stagionali da moratoria

“La circolare dei Ministeri dell’Interno e del Lavoro pubblicata ieri chiarisce in maniera inequivocabile che il Governo ha scelto di avvalersi della moratoria di due anni per i lavoratori croati, con esclusione degli stagionali nel settore del turismo e dell’agricoltura. È un grave errore, che rischia di venir pagato da tanti ragazzi italiani che rischiano di vedersi preferiti lavoratori croati, a condizioni di stipendio inferiore. Applicare il regime transitorio a categorie di lavoratori che possono essere comunque assunti secondo le vie convenzionali anche da extracomunitari, svuota del tutto il provvedimento. Cadono così inascoltati gli appelli del Veneto e della Lombardia. Ci chiediamo come il PdL, che è in maggioranza a Venezia e a Milano, possa accettare di vedersi così clamorosamente smentito da un governo in cui esprime addirittura il Ministro dell’Interno, che è anche il vicepremier responsabile per questo provvedimento”.
È quanto dichiarano gli eurodeputati di Fratelli d’Italia, Carlo Fidanza e Marco Scurria.
Roma, 4 luglio 2013
