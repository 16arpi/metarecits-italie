Elezioni, Ferro: Letta faccia chiarezza su posizioni antisemite nel PD

“Enrico Letta farebbe bene a tornare alla Cnn per fornire chiarimenti alla comunità internazionale sulle preoccupanti posizioni antisemite del Partito democratico. Dopo il caso La Regina, troppo precipitosamente dichiarato chiuso da Letta, un’altra giovane candidata come capolista, Rachele Scarpa, è protagonista sui social di inquietanti attacchi contro Israele. Anziché screditare l’Italia con le sue farneticanti accuse contro Giorgia Meloni e Fratelli d’Italia, il segretario del Pd dovrebbe fare chiarezza sulle posizioni antisemite che emergono nel suo partito, e agire di conseguenza, prestando attenzione alla selezione della sua classe dirigente, anziché tentare di mettere sotto silenzio le situazioni di estrema gravità, che se avessero riguardato esponenti del centrodestra avrebbero certamente provocato una tempesta mediatica, e magari anche giudiziaria”.
Lo dichiara Wanda Ferro, vicecapogruppo alla Camera di Fratelli d’Italia.
