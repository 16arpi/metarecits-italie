Governo, Crosetto: Esecutivo Letta è morto, basta cure compassionevoli

«È ormai evidente a chiunque che il governo Letta sia morto. I problemi sono due: quello di trovare il medico legale che lo certifichi e decidere se procedere con un Letta 2 e l’attuale maggioranza o con un Renzi 1 ed una nuova maggioranza che ricomprenda Forza Italia e tutti quelli che vorranno salire sul carro del futuro bipartitismo.
  
 Ed è una situazione inaccettabile perché un governo inesistente e privo di qualunque autorevolezza in un periodo drammatico come quello che stiamo vivendo non può che aggravare i problemi. Lo dico dall’opposizione: siano seri e decidano se vogliono votare o proseguire per fare le riforme. Se scelgono la seconda strada, lo facciano con un governo vero che abbia lo spazio della legislatura e che metta nel programma riforme serie e sensate. Magari, visto che tutti cercano la governabilità e l’efficienza, togliendo l’ultimo tabù rimasto a sinistra e cioè quello del presidenzialismo. Una scelta di questo tipo consentirebbe di avere una Camera ‘forte’ eletta dai cittadini e non dalle segreterie, una rappresentanza che non necessiti di soglie fissate per uccidere la libertà ed una separazione netta di responsabilità e poteri. Sarebbe opportuno che, soprattutto Renzi, la smettesse di giocare e di fare fumo e, da azionista di maggioranza di questo Esecutivo ormai trasparente, staccasse la spina. Basta cure compassionevoli».
 
È quanto dichiara il coordinatore nazionale di Fratelli d’Italia, Guido Crosetto.
Roma, 7 febbraio 2014
