Isee, Rizzetto: Sono mesi che denunciamo l&#8217;iniquità, imbarazzanti le affermazioni della maggioranza

“Le pensioni di invalidità, le indennità di accompagnamento e le borse di studio non possono essere considerate reddito per calcolare l’Isee. Lo avevamo denunciato a dicembre scorso, con un emendamento e un dibattito in aula in occasione della legge di Stabilità. Oggi i fatti ci danno ragione”. È quanto ha dichiarato il deputato di Fratelli d’Italia-Alleanza nazionale Walter Rizzetto intervenendo in aula sulle mozioni relative alla revisione dell’Indicatore Situazione Economica Equivalente.
“Nel nostro emendamento- ha precisato Rizzetto – avevamo quantificato in 3 milioni di euro la cifra per evitare che si facesse questa macelleria sociale che lede l’articolo 3 della Costituzione. Il Governo Renzi ha invece trovato 9 milioni di euro per la lobby del gioco d’azzardo”.
“Nonostante l’iniquità conclamata di questo nuovo Isee, il Governo ha deciso di ricorrere contro la sentenza del Tar che giudicava illegittimo il calcolo effettuato sulla base del nuovo regolamento. Le affermazioni di una maggioranza affetta da pentitismo e bullismo istituzionale sono imbarazzanti”.
“Ci auguriamo-ha concluso Rizzetto-  che gli impegni formulati nelle mozioni avranno un effetto risolutivo rispetto ai problemi che il nuovo calcolo ha creato sui Comuni e sulla popolazione indigente”.
