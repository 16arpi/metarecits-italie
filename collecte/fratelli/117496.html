FdI, Bellucci: Stupisce che attacchi a donne non trovino sdegno a sinistra

“L’ex brigatista Raimondo Etro, condannato per concorso nel sequestro e nell’omicidio di Aldo Moro e della sua scorta, continua impunemente a rivolgere le più meschine offese e insulti su Facebook verso le donne di Fratelli d’Italia. Già protagonista in passato di insulti rivolti al presidente Giorgia Meloni, questa volta la volgarità dell’ex terrorista si è abbattuta sul consigliere del Comune di Roma, Rachele Mussolini, alla quale va tutta la mia sincera solidarietà per l’ignobile attacco subito. Ci aspettiamo che finalmente qualcuno intervenga per bloccare il profilo social di Raimondo Etro e stupisce come attacchi alle donne di destra non trovino sdegno e solidarietà tra le file della sinistra. Evidentemente, le sollecitazioni a istituire commissioni parlamentari contro l’odio in rete, nel solco del pensiero unico dominate, valgono solo se le vittime cantano “Bella ciao”, per quelle col cuore a destra, vergognosamente, si tace”.Lo ha dichiarato il deputato di Fratelli d’Italia, Maria Teresa Bellucci.
