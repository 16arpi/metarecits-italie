Rauti: Il trasporto merci in crescita porta la calabria sopra il dato nazionale

“I dati del  Centro Ricerche Continental Autocarro portano la Calabria in cima alla classifica del trasporto merci su gomma, un incoraggiante +18% nell’ultimo decennio mentre il dato nazionale riporta un crollo del 38,1%. Il governo Regionale non può fare orecchie da mercante, un piano infrastrutturale deve essere in cima all’agenda politica di questa regione. Il programma economico di Fratelli d’Italia mette in luce la nostra volontà di tirare fuori dalla palude del mal governo la Calabria e tutto il Mezzogiorno. Strade e ferrovie necessitano di uno sforzo importante e non più rinviabile per non allontanare la Calabria dalla possibilità di crescere solidamente e creare occupazione.  La condizione di pericolo in cui sono costretti a viaggiare migliaia di persone sulle strade calabresi non è più tollerabile così come non è più accettabile la politica invalidante per il trasporto aereo che ha visto la chiusura dello scalo di Crotone con ovvie ricadute anche sull’occupazione del territorio. Un progetto di sviluppo serio non può quindi ignorare la problematica della Calabria a due velocità che vede profonde spaccature tra la costa tirrenica e quella ionica senza parlare del gap infrastrutturale Nord/Sud.” Questo è quanto dichiara Isabella Rauti candidata al Senato per Fratelli d’Italia nella circoscrizione unica della Calabria.
