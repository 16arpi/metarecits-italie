Sicurezza, Taglialatela: Commissione antimafia sconfessa De Magistris

“La decisione presa dalla Commissione Parlamentare Antimafia di riunirsi in seduta speciale a Napoli lunedì e martedì prossimo rappresenta una chiara sconfessione per il Sindaco di Napoli Luigi de Magistris che continua a minimizzare il problema dell’ordine pubblico nella nostra città”, è quanto dichiarato in una nota da Marcello Tagliatatela, Deputato napoletano di Fratelli d’Italia – An e membro della Commissione Parlamento Antimafia.
“De Magistris per puri interessi elettorali sminuisce il problema sicurezza a Napoli, finendo spesso col negare l’evidenza. Come Fratelli d’Italia – Alleanza Nazionale siamo assolutamente favorevoli a qualsiasi tipo di misura speciale finalizzata al contrasto della criminalità. De Magistris sbaglia a sottovalutare il problema;  il suo è un atteggiamento da vero e proprio irresponsabile”, ha aggiunto Tagliatatela.
“Quella della sicurezza è una problematica che non si sta palesando solo negli ultimi mesi ma che sta, purtroppo, caratterizzando la città di Napoli già da qualche anno, nonostante il grande sforzo e la grande mole di lavoro  messa in campo dalle Forze dell’Ordine”.
“Come Fratelli d’Italia – An abbiamo proposto di ripristinare il fermo di Polizia, di attribuire poteri speciali al Questore di Napoli e di attivare una sezione speciale del Tribunale Penale (e non un Tribunale speciale) per velocizzare i processi e per confermare o meno in tempi rapidi i fermi di Polizia”, ha concluso il Parlamentare di Fratelli d’Italia – An.
