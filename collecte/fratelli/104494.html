Alitalia-Reggio, Rampelli: Presidio continua finchè non ci daranno risposte

“Sono 28 giorni che Fdi-An a Reggio Calabria è presente all’interno dell’aeroporto con un proprio presidio permanente. Oggi la mia presenza in Calabria serve a dare maggiore impulso a questa iniziativa e a far conoscere ai cittadini reggini l’autenticità della nostra vertenza aperta nei confronti del governo.
A Reggio non arriva l’alta velocità, la viabilità di congiungimento con il centro nord porta il nome della Salerno-Reggio Calabria e con il ridimensionamento dell’aeroporto corrisponde a una condanna sicura alla marginalità economica e occupazionale, cioè a una dimostrazione di abbandono del Sud al suo destino di cui abbiamo avuto ampie prove in questi anni.
Un abbandono miope che trascura il fatto ormai acclarato di una ripresa dell’Italia intera legata alla capacità e volontà di emancipare il sud dal degrado, dalla criminalità, dalla mala politica. Per questo l’iniziativa presa da Massimo Ripepi è aperta a tutta la città di Reggio”.

È quanto ha dichiarato il capogruppo di Fratelli d’Italia-Alleanza nazionale Fabio Rampelli che ha partecipato al presidio a Reggio Calabria.
