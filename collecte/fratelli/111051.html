Turismo, Fidanza: Su Bolkestein attendiamo proposta Governo

“Siamo pronti a collaborare con il Governo per scrivere finalmente un provvedimento che metta in salvo le nostre imprese balneari, e con loro gli ambulanti, le guide turistiche e altri comparti, dagli effetti devastanti della Direttiva Bolkestein che da anni tiene bloccati questi settori”. Lo ha dichiarato il deputato di Fratelli d’Italia Carlo Fidanza, intervenendo agli Stati Generali del Turismo organizzati dal partito di Giorgia Meloni a Sanremo.
Nel corso del dibattito sono intervenuti i presidenti nazionali dei principali sindacati di categoria che hanno risposto all’appello di FdI e il Ministro del Turismo Gianmarco Centinaio si è collegato in video ribadendo il suo personale impegno sul tema Bolkestein.
“Da anni ci battiamo su questo tema, nelle Regioni, in Europa e al Parlamento italiano dove abbiamo depositato una proposta di legge per allungare le concessioni. Dopo anni di esecutivi servi dei poteri forti e nemici delle nostre imprese, ora pare essersi aperto uno spiraglio. Attendiamo una proposta concreta del Governo per superare definitivamente la Bolkestein”, ha concluso Fidanza.
