Fi, Crosetto: Follia svendere centrodestra a Renzi

FDI-AN UNICO MOVIMENTO COERENTE E LONTANO DA LUSINGHE DEL POTERE «Il coordinatore nazionale di Forza Italia prima e del PdL poi, Sandro Bondi, ha deciso oggi di fare outing dicendo in sintesi che Forza Italia non ha alcuna idea politica, non ha proposte per l’Italia e non ha una classe dirigente.
  
Bondi suggerisce all’unico che lui rispetta in quel partito, Silvio Berlusconi, di farsi da parte e di appoggiare Renzi, dando sostanzialmente ragione ad Alfano e al Nuovo Centrodestra. Se persone che avevano creduto nella scommessa della rivoluzione liberale sono state costrette ad andarsene, uno dei motivi è il ragionamento che fa Bondi: Pd e FI sono divise solo da interessi di potere. Se questi collimano si può stare insieme. È vero ed è la linea di Denis Verdini. Forza Italia sta implodendo nelle sue contraddizioni ma svendere il centrodestra a Renzi in cambio di un piatto di lenticchie è una follia inaccettabile. Per fortuna qualcuno è restato coerentemente lontano dalle lusinghe delle poltrone e degli accordi sottobanco per interessi aziendali. C’è ancora qualcosa di centrodestra che non si è svenduto e che ha saputo prendere le distanze in tempi non sospetti rischiando in proprio. E si chiama Fratelli d’Italia-Alleanza Nazionale. Per questo, invito a riflettere i molti che in Forza Italia non vogliono trovarsi trasferiti alla corte di Renzi ma si sentono di centrodestra. C’è ancora qualcuno che non si venderà a Renzi e non venderà al Pd il destino di quella classe media e di quel popolo dimenticato delle partite Iva che questo governo vuole umiliare».
È quanto dichiara il coordinatore nazionale di Fratelli d’Italia-Alleanza Nazionale, Guido Crosetto. 
Roma, 23 aprile 2014
