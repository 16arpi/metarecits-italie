Governo, Meloni: FdI raccoglie firme per mozione sfiducia

In accordo con la Lega, Fratelli d’Italia sta raccogliendo le firme, anche tra i deputati di Sel e M5S, per presentare una mozione di sfiducia contro il governo perché, come spiega Giorgia Meloni in una conferenza stampa alla Camera, “non è possibile che si assista alla scena surreale che dopo quello che è successo in questi giorni, Letta domani faccia un discorso vago senza arrivare ad un voto davvero chiarificatore”.
  
Il vicepresidente del Senato Roberto Calderoli ne ha già presentata una analoga a Palazzo Madama. “Non appena abbiamo saputo che Letta sarebbe potuto venire in Parlamento senza chiedere un voto di fiducia abbiamo deciso di cominciare a raccogliere le firme per presentare una mozione di sfiducia”, racconta Meloni in una conferenza stampa alla quale hanno partecipato anche Ignazio La Russa e Guido Crosetto. L’iniziativa, spiega la parlamentare, è stata concordata con la Lega, dopo una telefonata tra Meloni e il governatore della Lombardia. “Si deve assolutamente verificare se questo governo abbia o meno i numeri per andare avanti. Non e’ possibile pensare che magari tra qualche giorno ci si possa trovare di nuovo in una situazione come quella di questi giorni. Serve un voto”, ribadisce Meloni. Per questo, aggiunge, “faremo una raccolta firme in ordine alfabetico e chiederemo anche al M5S e a Sel di aderire”.
Roma, 1 ottobre 2013
