Coronavirus, Chiorino: Superare vincoli decreto dignità

Emendamento Delmastro per tutelare lavoratori e imprese 

“In un momento cosi difficile per il mondo del lavoro sarebbe importante garantire massima flessibilità consentendo alle aziende di rinnovare velocemente i contratti a tempo determinato, anche a tutela di quei lavoratori che altrimenti rischierebbero di restare a casa”. 
Lo dichiara l’assessore regionale al Lavoro del Piemonte di Fratelli d’Italia, Elena Chiorino.
“Le imprese e i lavoratori messi in ginocchio dall’emergenza coronavirus – aggiunge Elena Chiodino – hanno bisogno di poter agire in libertà, superando i vincoli imposti dal decreto Dignità, che in questo particolare momento impedisce alle imprese di rinnovare i contratti a tempo determinato. La durata massima di questi contratti è infatti fissata in dodici mesi e può essere elevata a ventiquattro solo in presenza di esigenze temporanee e oggettive estranee all’ordinaria attività, esigenze sostitutive di altri lavoratori e esigenze connesse a incrementi temporanei, significativi e non programmabili, dell’attività ordinaria.  Aggiungendo a queste la causale ”Covid-19” – spiega l’esponente di FdI – si andrebbero a tutelare tutti i lavoratori con un contratto a termine in scadenza e tutti quei lavoratori che potrebbero ottenere un rinnovo di un contratto a tempo determinato”.
“E’ già pronto un emendamento che verrà presentato dal parlamentare piemontese, Andrea Delmastro  – conclude l’esponente del partito di Giorgia Meloni – per agire immediatamente. Siamo in piena emergenza: famiglie, imprese e lavoratori non hanno più tempo da perdere”.
