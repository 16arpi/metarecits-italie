Cura Italia, Meloni: Da FdI pacchetto emendamenti per estendere golden power a settori strategici

«Lo scorso 5 marzo abbiamo depositato in Senato un disegno di legge per mettere al riparo dalla speculazione e dalle scalate in Borsa i settori vitali dello Stato, chiedendo esplicitamente l’estensione della golden power a banche e assicurazioni. Siamo felici che il Governo stia prendendo in considerazione proprio l’ipotesi di esercitare questo potere speciale su questi e altri settori strategici. Fratelli d’Italia ha pronto un pacchetto di emendamenti al decreto legge “Cura Italia” per mettere in campo sin da subito le opportune difese all’intero sistema produttivo e industriale: in questa fase di estrema difficoltà i pescecani della finanza sono attratti dall’odore del sangue. Abbiamo il dovere di intervenire tutti insieme per tenerli alla larga dall’Italia. Noi ci siamo». 
Lo dichiara il presidente di Fratelli d’Italia, Giorgia Meloni.
