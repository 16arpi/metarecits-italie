Ong, Cirielli: Orlando non confonda sue ideologie con responsabilità istituzionali

“È molto grave che un ministro della Repubblica lanci accuse così gravi e di rilievo giudiziario”. È quanto dichiara Edmondo Cirielli, deputato di Fratelli d’Italia-Alleanza Nazionale, responsabile nazionale del Dipartimento Giustizia del partito, in merito alle dichiarazioni del ministro della Giustizia, Andrea Orlando, sulla vicenda delle Ong “che, secondo quanto affermato oggi dalla Procura di Catania (fino a prova contraria sulla base delle indagini e degli atti), sono forse finanziate dai trafficanti per destabilizzare l’economia italiana”.
“Il ministro Orlando ci dica piuttosto se sulla questione parla in base ad atti o notizie da lui apprese chissà da quali fonti, e in tal caso sporga regolare denuncia – aggiunge-. Non vorremmo, invece, che il Guardasigilli confonda le sue ideologie con le sue responsabilità istituzionali. Se perfino la Magistratura è costretta a supplire all’incapacità della politica e del governo, abbiamo la conferma dell’incompetenza e della malafede del Pd e dei suoi alleati in questa vergognosa vicenda. Sulle attività delle Ong impegnate nel Mediterraneo nelle operazioni di salvataggio dei barconi che trasportano clandestini verso l’Italia occorre fare chiarezza. Non è possibile continuare ad alimentare il business dell’accoglienza”.
