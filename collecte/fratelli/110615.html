Genova, Meloni: Ha bisogno di risposte su infrastrutture, sfollati e lavoratori

«Per tutte le soluzioni che servono per Genova Fratelli d’Italia c’è. Non parliamo solamente dei disagi drammatici per i cittadini genovesi e per la Liguria ma di un intero pezzo d’Italia che rischia di avere un contraccolpo pesantissimo. Abbiamo fatto una serie di proposte molto concrete sul tema delle infrastrutture e di come si possa ovviare ai problemi di collegamento e di viabilità, sugli sfollati che oggi hanno bisogno di avere delle risposte, sulle attività commerciali che a Genova rischiano di chiudere e sui lavoratori che rischiano di perdere il lavoro, che vanno da Ansaldo alle piccole botteghe artigiane».
È quanto detto il presidente di Fratelli d’Italia, Giorgia Meloni, intervenendo alla trasmissione “L’Aria che tira” su La 7.
«Quando in Parlamento si è discusso del crollo di Ponte Morandi e delle concessioni, Fratelli d’Italia ha presentato una proposta di risoluzione molto articolata che trattava sia il tema della ricostruzione sia il tema delle infrastrutture che servono alla città. È stata respinta e devo dire che sono rimasta un po’ delusa da un Governo che, a parole, diceva fuoco e fiamme ma nei fatti si è comportato in modo diverso: mi ha ricordato un verso della canzone di Rino Gaetano “nascono tutti incendiari e fieri ma quando arrivano sono tutti pompieri”», ha aggiunto Meloni.
