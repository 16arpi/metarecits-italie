L. Stabilità, Crosetto: Nemmeno la Ue difende più governo Letta

OBIETTIVO MANOVRA E’ RENDERE STABILE POLTRONA PREMIER E MINISTRI PDL “Nemmeno più l’Europa difende Letta e la sua infausta legge di stabilità. Anche l’ultimo velo è calato ed è davanti agli occhi di tutti quello che mi ostino ad urlare dal primo giorno: questa legge di stabilità è assurda, inutile, pericolosa e recessiva. Lo è perché è il parto di un governo senza un’idea per il futuro dell’Italia, senza coraggio e senza un’anima.
  
 È una legge che ha come obiettivo solo quello di rendere stabile il posto di Letta per consentirgli di guidare il semestre europeo e mantenere i posti ministeriali di chi del Pdl sta affrontando uno scontro interno che necessita di potere. Letta prenda atto dell’impossibilità di questa maggioranza di fare alcunché e vada dal Presidente della Repubblica con parole di verità e non di circostanza. Ed il capo dello Stato ne prenda atto, perché forse è meglio un governo in carica solo per gli affari correnti che un governo che peggiora le prospettive del Paese. E se il Presidente Napolitano ritiene che non si possa votare con questa legge elettorale, timore condivisibile, ha la possibilità di provare a formare altre maggioranze, su un programma serio e condiviso. Qualunque esse siano”
 
È quanto dichiara il coordinatore nazionale di Fratelli d’Italia, Guido Crosetto. 
Roma, 15 novembre 2013
 
