Omicidio in pieno giorno, Taglialatela: Contro la camorra tolleranza zero

“L’ennesimo omicidio di camorra avvenuto questa mattina nel quartiere di Miano è la conferma che nella nostra città continuano episodi di violenza, sparatorie ed uccisioni in pieno giorno che mettono a repentaglio la sicurezza e l’incolumità dei tanti cittadini perbene che la abitano.
Vi è bisogno di adottare il principio della TOLLERANZA ZERO affinché Napoli venga fuori dal baratro e dai meccanismi di violenza diffusa che la stanno caratterizzando”, è quanto dichiara in una nota Marcello Taglialatela, Parlamentare di Fratelli d’Italia – An e candidato Sindaco di Napoli.
“Le immagini che immortalano alcuni bambini osservare gli agenti della scientifica portare via il cadavere sono a dir poco raccapriccianti. Negli ultimi anni Napoli è stata scenario di episodi che denotano lo stato di degrado, di mancanza di sicurezza e di abbandono istituzionale nel quale la nostra città e le sue periferie sono piombate”.
“Tutti i fatti di violenza che si verificano in città ed all’esterno della città sono la conferma che è saltato il meccanismo fondamentale della certezza della pena. Come Fratelli d’Italia da tempo abbiamo indicato quella che per noi è la giusta ricetta per combattere i criminali e dare sicurezza al territorio ed ai cittadini napoletani: TOLLERANZA ZERO nei confronti dei criminali, NO a qualsiasi forma di sconto di pena, indulto o amnistia.
E’ tempo di lavorare ad una Napoli diversa che sia in grado di garantire l’incolumità e la sicurezza dei tanti cittadini perbene che la abitano”, ha concluso il Parlamentare di Fratelli d’Italia – Alleanza Nazionale.
