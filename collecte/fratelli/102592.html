Referendum, Meloni: Sabato ad Arezzo manifestazione per il no aperta a chi vuol essere alternativo a Renzi

«Ho letto e sentito dire cose di ogni genere: governo tecnico, di scopo, addirittura stamattina c’è qualcuno che dal centrodestra sostiene che Renzi, che non è stato eletto da nessuno a Palazzo Chigi e ha perso le amministrative, debba rimanere in sella anche se perde il referendum. Su questo punto io voglio essere chiarissima: se non dovesse passare il referendum sulla riforma costituzionale Renzi deve dimettersi».
Lo ha detto il presidente di Fratelli d’Italia, Giorgia Meloni, intervenendo ad Agorà su Rai 3.
«Sabato 23 luglio – ha aggiunto – abbiamo promosso un’iniziativa ad Arezzo per parlare della riforma costituzionale partendo dal governo del territorio e per lanciare il Comitato “No, Grazie” che ha raccolto l’adesione di oltre 200 tra sindaci, presidenti di regione, amministratori locali e consiglieri. C’è nella nostra metà campo una bellissima classe dirigente che ogni giorno si confronta con i cittadini e si prende le responsabilità più difficili. Vorrei che fossero loro la prima fila della battaglia referendaria. La manifestazione di Arezzo è allargata a tutti coloro che vogliono essere alternativi a Renzi. Ci saranno Matteo Salvini, Giovanni Toti, gli esponenti di Forza Italia e moltissimi sindaci ma sono invitati a partecipare anche il M5S, la sinistra e quanti volessero darci una mano in questa battaglia».
