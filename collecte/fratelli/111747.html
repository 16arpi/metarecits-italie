Migranti. La Pietra: Parlamento non è autobus. Lega sia coraggiosa e imponga a governo no Global compact

“Il Parlamento e le aule di Camera e Senato non sono un autobus dove si sale e si scende a piacimento, a seconda delle necessità. Quando il governo vuole, usa le Aule parlamentari soltanto come un ufficio di protocollo dove si devono ratificare decisioni già prese. Sostenere che la ratifica del Global Compact deve passare dal Parlamento, non vuol dire riconoscere la sua sovranità, cosa che peraltro fino ad oggi non è stata mai fatta da questa maggioranza, ma piuttosto ufficializzare, cosa di cui non c’era bisogno, le discordanze che ci sono in seno alla maggioranza. Due correnti di pensiero distanti e contrastanti sul tema di sicurezza e immigrazione. Salvini e Lega siano coerenti e coraggiosi e impongano al governo di non sottoscrivere questo accordo, che di fatto distruggerà il concetto sovranità nazionale. E’ inutile chiudere i porti e poi aprire le frontiere”. Lo dichiara il senatore di Fratelli d’Italia, Patrizio La Pietra.
