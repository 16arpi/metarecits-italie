CSM, Rampelli: Noi votiamo Raimondo Orrù

“Fratelli d’Italia oggi non vota scheda bianca per la sostituzione  al Csm degli avvocati Maria Alberti Casellati e Pierpaolo Zanettin, eletti rispettivamente al Senato e alla Camera. Il candidato che sosteniamo è Raimondo Orrù, Presidente Nazionale di FederMot, organismo che raggruppa i magistrati onorari. Una scelta voluta per esprimere vicinanza a questa categoria. La magistratura onoraria è protagonista di una percentuale altissima di processi i cui reati incidono sulla vita del cittadino: furti in abitazione, truffe, lesioni, appropriazioni indebite.  Senza  i vice procuratori onorari e i magistrati onorari la giustizia Italiana entrerebbe in una crisi irreversibile. Eppure sono precari, veri e propri “schiavi di Stato”, privi di tutele previdenziali e assistenziali.  Riteniamo indispensabile conferire loro la legittima stabilizzazione richiesta, per garantire professionalità e celerità alla giustizia italiana. La presenza di un giudice onorario tra i componenti il Csm rafforzerebbe il ruolo e l’autorevolezza di questa categoria, fin qui sfruttata dallo Stato e accelererebbe la definizione di tale anomalia”. È quanto dichiara il capogruppo di Fratelli d’Italia alla Camera dei deputati Fabio Rampelli.
