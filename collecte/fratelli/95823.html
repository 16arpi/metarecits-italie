Meloni: Stupido dire che legalità è di sinistra, è valore di tutte le persone perbene

«Matteo Renzi dice una cosa stupida quando sostiene che la legalità è un valore di sinistra. La legalità è un valore che appartiene a tutte le persone perbene, non alla sinistra o a Matteo Renzi. Io ho cominciato a fare politica quando è morto Paolo Borsellino e mi sono iscritta al Movimento Sociale Italiano. Sono una persona convintamente e orgogliosamente di destra che crede nella legalità. Se ideologizziamo quei valori che devono appartenere a tutto il popolo italiano facciamo del male alla nostra Nazione e al nostro popolo».
  
 
Lo ha detto il presidente dei Deputati di Fratelli d’Italia, Giorgia Meloni, nel corso della trasmissione di Rai Tre “Agorà”.
«Condivido invece quello che dice sull’intangibilità del giudizio rispetto al presidente della Repubblica: siamo arrivati al paradosso che in Parlamento si toglie la parola a chi cita Napolitano. E questo va ben oltre il rispetto verso il Capo di Stato, che è un soggetto che fa delle scelte e sulle quali è perfettamente criticabile», spiega Giorgia Meloni.
Roma, 14 ottobre 2013
