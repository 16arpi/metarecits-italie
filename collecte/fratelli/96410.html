Rc Auto, Maietta: Felici per stralcio, necessario approfondimento

“Lo stralcio dell’articolo 8 al decreto legge Destinazione Italia è l’ennesima conferma della incapacità politica di questo governo”. È quanto dichiara il deputato di Fratelli d’Italia Pasquale Maietta, componente della commissione Finanze. “Avevamo sottolineato in commissione – prosegue –  i profili di incostituzionalità di quell’articolo che concentrava un settore del mercato nelle mani delle Assicurazioni con pesanti conseguenze sulla libera scelta del consumatore e ripercussioni gravissime sul settore artigianale dei carrozzieri”.
  
 
“Fratelli d’Italia aveva presentato – ha aggiunto Maietta-  un emendamento interamente soppressivo. Ma ci ha pensato il governo a stralciarlo a causa di insanabili controversie in seno a uno dei partiti della maggioranza”.  
“Ci auguriamo che si prenda la strada della ragionevolezza per contrastare lo strapotere delle compagnie assicurazioni, le più care d’ Europa. Chiediamo  che lo stralcio non si trasformi in decreto legge ma in un disegno di legge in modo tale da poter affrontare l’argomento con la necessaria attenzione e l’indispensabile approfondimento “.
“In particolare- ha concluso-  riproporremo gli emendamenti presentati con il collega Edmondo Cirielli sull’aumento della percentuale  di riduzione del premio assicurativo connessa all’installazione della scatola nera, portandola dal  7% al ben più congruo 25%”.
