Marò, Meloni: Patetica scena Pinotti che esibisce maglie nazionale&#8230;

…AZIONI SIMBOLICHE COMPETONO A SOCIETÀ CIVILE NON A MINISTRO DIFESA. «Troviamo patetica la scena del Ministro della Difesa italiano che esibisce le maglie della Nazionale azzurra con i nomi di Latorre e Girone.
  
Le azioni simboliche competono alla società civile e ai cittadini comuni per sensibilizzare le Istituzioni su uno specifico tema. Ben vengano le iniziative del popolo italiano per accendere i riflettori sulla vergogna di due nostri militari di Marina trattenuti in violazione di ogni norma di diritto internazionale da più di due anni dall’India. Non capiamo, però, a chi sia rivolta l’azione di sensibilizzazione fatta oggi dalla Pinotti. Le ricordiamo che è un membro del Governo Italiano e ricopre l’incarico di Ministro della Difesa. Non competono, quindi, a lei le azioni simboliche bensì l’immediata risoluzione di questa ignominia. Fratelli d’Italia-Alleanza Nazionale invita il ministro Pinotti a non umiliare ulteriormente la nostra Nazione con altre pagliacciate come quelle di oggi, ma ad alzare la voce e ad intensificare le iniziative presso le organizzazioni internazionali di cui l’Italia fa parte per riportare immediatamente a casa i nostri marò».
È quanto dichiara il presidente di Fratelli d’Italia-Alleanza Nazionale, Giorgia Meloni. 
Roma, 10 giugno 2014
 
