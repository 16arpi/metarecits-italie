Beccalossi: Grazie al Prefetto per aver rimosso la bandiera Arcobaleno del Municipio di Desenzano


“Il sindaco di Desenzano, a cui piace ‘colorare’ il proprio palazzo comunale con bandiere del Tibet e quella arcobaleno, non dia lezioni di civiltà a chi concretamente, è impegnato, proprio in questi giorni, nelle piazze di Brescia e provincia per raccogliere generi di prima necessità per le famiglie italiane in stato di bisogno. Il primo cittadino di Desenzano definisce Fratelli d’Italia ‘forza di estrema destra’? Se questo è anche riferito al fatto che per noi vengano prima gli italiani e il tricolore rispetto ai vessilli arcobaleno o tibetani, bene, allora siamo orgogliosamente di destra. Opportuno e giusto, dunque, l’intervento del prefetto che ha chiesto e ottenuto il ripristino della legalità”.

Viviana Beccalossi, assessore regionale al Territorio della Lombardia e dirigente di Fratelli d’Italia-Alleanza Nazionale, ringrazia così il prefetto di Brescia, Valerio Valenti, per aver accolto l’istanza del consigliere comunale di Desenzano, Pietro Avanzi, che gli chiedeva di intervenire formalmente in merito all’impropria esposizione, riconducibile al sindaco di Desenzano, Rosa Leso, delle bandiere arcobaleno e del Tibet nel municipio di Desenzano, in provincia di Brescia.
​Brescia, 18 novembre 2015​
 
