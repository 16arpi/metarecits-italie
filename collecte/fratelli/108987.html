Governo, Zucconi: Appello Meloni ha permesso superamento crisi, a disposizione Conte le oltre 100 pdl depositate da FdI

“Mi riconosco pienamente nella posizione assunta da Fratelli d’Italia nel non dare la fiducia al nuovo esecutivo e nel non fare parte della maggioranza parlamentare che lo sostiene. Il concetto cardine che ci ha guidato anche nei momenti di crisi istituzionale è sempre stato lo stesso: la responsabilità verso gli italiani e la Nazione. L’appello di Giorgia Meloni ha consentito il superamento di quella crisi, pur dovendo registrare il veto opposto dal M5S ad un nostro ingresso nella compagine governativa. Domani alla Camera, dunque, ci asterremo sulla fiducia al governo Conte, ma saremo pronti a votare tutti quei provvedimenti che difenderanno gli interessi degli italiani. Fratelli d’Italia è pronto, quindi, a mettere a disposizione le oltre 100 proposte di legge che ha già depositato, tra cui quella inerente la direttiva Bolkestein sulle concessioni demaniali, riguardanti interventi per realizzare cambiamenti essenziali per la vita dei cittadini e delle imprese”.
Lo dichiara il deputato di Fratelli d’Italia Riccardo Zucconi.
