Incidente nel salento, Rampelli: Mettere in sicurezza la SS 275

Un mese fa l’interrogazione al ministro Lupi. “L’incidente mortale sulla Ss 275 ripropone in tutta la sua drammaticità la messa in sicurezza di quell’arteria salentina.

Un tema sul quale avevamo oltre un mese fa indirizzato un’interrogazione a risposta scritta al ministro dei Trasporti e delle Infrastrutture Maurizio Lupi. Il blocco dei cantieri, a causa di un contenzioso, sta continuando a incidere sulla sicurezza della strada. È necessario trovare una soluzione affinché sia garantita l’incolumità degli automobilisti e si evitino altre stragi. Gli incidenti stradali sono la prima causa di morte in Italia, soprattutto tra i giovani. E dopo dieci anni di natalità sotto zero, l’insensibilità dei governi verso la promozione della vita e delle politiche di sicurezza suonano anche per questo Esecutivo come una doppia colpa”. È quanto dichiara il capogruppo di Fratelli d’Italia-Alleanza nazionale Fabio Rampelli commentando l’incidente avvenuto questa mattina sulla Strada Statale 275 che ha causato la morte di tre persone e numerosi ferimenti.
