Fase 3, Rizzetto: Emergenza sanitaria impone proroga concorsi pubblici

Ministro Dadone intervenga. Interrogazione FDI a ministro PA
“L’emergenza sanitaria impone una ulteriore proroga delle graduatorie dei concorsi pubblici in scadenza il 30 settembre 2020 per consentire il completo collocamento degli idonei. Già era prioritario lo scorrimento delle graduatorie rispetto all’indizione di nuovi concorsi per consentire un risparmio di risorse pubbliche e dare il giusto riconoscimento a chi ha superato le prove selettive. Adesso si aggiunge la necessità di limitare per quanto possibile lo svolgimento di test concorsuali poiché inevitabilmente pongono un problema di sicurezza rispetto al contenimento del virus per il folto numero di partecipanti che li caratterizza. Chiediamo al Ministro della Pubblica amministrazione, Fabiana Dadone, di procedere alla proroga e ad ogni modo di riferire quale sia la sua posizione rispetto alla possibilità di disporre il completo esaurimento delle graduatorie prima di procedere a nuovi concorsi vista l’emergenza epidemiologica che ancora ci attanaglia”.
E’ quanto dichiara il deputato di Fratelli d’Italia Walter Rizzetto annunciando una interrogazione al ministro della Pubblica amministrazione Fabiana Dadone.
