Manovra, Rotelli: emendamenti per sostenere settori trasporti e ceramico

“Fratelli d’Italia ha presentato alla Manovra numerosi emendamenti per sostenere attivamente alcuni tra i settori maggiormente colpiti dalla pandemia, predisponendo per gli stessi reali supporti e sgravi economici da parte dello Stato. In commissione Trasporti, abbiamo proposto con il collega Silvestroni rimborsi, crediti d’imposta e incremento delle risorse per le imprese e gli operatori che lavorano nel trasporto pubblico locale e in quello turistico, prevedendo l’eliminazione del bollo auto e una riduzione dell’accisa sui carburanti. In commissione Bilancio ho altresì proposto la costituzione di un fondo di 10 milioni di euro per il 2022 a sostegno delle imprese ceramiche di Civita Castellana per far fronte ai rincari delle bollette luce e gas. Ritengo fondamentale, inoltre, che i lavoratori operanti nel settore della produzione di ceramiche, stoviglierie, statuette e simili, vengano inseriti tra i lavori usuranti con la possibilità di accedere alla pensione anticipata”.

Così in una nota Mauro Rotelli, deputato di Fratelli d’Italia e componente della commissione Trasporti della Camera.
