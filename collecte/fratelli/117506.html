Mensa poveri, Osnato: Giunta di Milano garantista solo con Sala?

“È difficile, veramente difficile, comprendere come si possa chiedere la costituzione di parte civile nei confronti di Pietro Tatarella e Fabio Altitonante con questa protervia e poi lodare il Sindaco Sala condannato perché nonostante tutto continua a guidare Milano “in modo illuminato”. Come il solito la sinistra milanese trova la strada del garantismo solo quando conduce al mantenimento delle proprie poltrone e la smarrisce quando riguarda qualche avversario politico che, peraltro, ha rassegnato con dignità e responsabilità le dimissioni da Consigliere Comunale immediatamente dopo essere stato indagato. La sinistra sfoghi la sua sete di squallido giustizialismo contro il sindaco Sala chiedendogli come mai il Comune non si sia costituito anche contro di lui nel suo processo concluso con la condanna a sei mesi e, coerentemente con le posizioni del partito nazionale, gli intimi di rinunciare all’annunciata prescrizione!”
Lo dichiara Marco Osnato, deputato di FDi, commentando la notizia della delibera di costituzione di parte civile verso Tatarella e Altitonante nel processo “Mensa dei poveri”.
