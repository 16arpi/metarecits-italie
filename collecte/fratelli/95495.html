FdI, Edmondo Cirielli nominato responsabile nazionale Enti Locali

«La riforma del nostro ordinamento istituzionale e la rinascita della politica sono possibili soltanto se si riparte dal territorio e dagli Enti locali, punto di riferimento per i cittadini». Lo dichiara il deputato di FdI, Edmondo Cirielli, nominato Responsabile Nazionale di Fratelli d’Italia per gli Enti Locali. 
«La vera sfida è questa – spiega – avere il coraggio di rivedere l’intero assetto istituzionale, evitando interventi spot, lavorando invece ad una riforma complessiva della macchina dello Stato. Per questo, “Fratelli d’Italia” propone una rivisitazione del Titolo V della Costituzione, che ridisegni complessivamente il sistema delle autonomie locali e della ripartizione delle risorse finanziarie, a partire dalle competenze e dalle funzioni delle Regioni. I cittadini mai come in questo momento, hanno bisogno di certezze ed è, quindi, necessario garantire loro i servizi. È prioritario mettere in campo azioni adeguate, non superficiali e di facciata, che assicurino il corretto funzionamento degli Enti locali che, nonostante le difficoltà derivanti dai tagli scriteriati del Governo Monti, sono chiamati, ogni giorno, a rispondere in modo concreto alle istanze e alle speranze degli italiani». 
«La battaglia di “Fratelli d’Italia”, quindi – conclude Cirielli – sarà per la piena affermazione, nel nostro ordinamento, di uno dei principi fondatori dell’Unione Europea, quello della prossimità, con l’obiettivo che le decisioni siano assunte nella maniera più aperta e più vicina possibile ai cittadini. Questo, nella convinzione che territorio e cittadini rappresentano i capisaldi di una democrazia moderna e partecipativa». 
Roma, 12 luglio 2013
