Amministrative, FdI: Raddoppiati consensi ottenuti a politiche

  «Per Fratelli d’Italia si preannuncia un successo straordinario. Abbiamo raddoppiato e, in alcuni casi, triplicato i consensi delle politiche, ma il risultato è ancora più clamoroso se si tiene presente, diversamente da febbraio, che in tutte le città la concorrenza è stata spietata perché in campo c’erano stavolta migliaia di liste e decine di migliaia di candidati. Il 6% a Roma, città nella quale prese vita Alleanza nazionale, dimostra che tra gli elettori c’è una forte domanda di un centrodestra diverso, partecipato, meritocratico e radicato sul territorio».
 
È quanto comunica in una nota Fratelli d’Italia.
«Esprimo grande soddisfazione per il risultato di Fratelli d’Italia, che deve essere per la coalizione di centrodestra un campanello d’allarme. Non è un caso, infatti, che l’unico partito di centrodestra che cresce sia quello che ha scelto di fare opposizione al governo Letta».
È quanto dichiara il capogruppo alla Camera di Fratelli d’Italia, Giorgia Meloni.
Roma, 27 maggio 2013
