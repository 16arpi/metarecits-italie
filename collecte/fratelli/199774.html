Fisco: aumento entrate testimonia attento lavoro governo Meloni

“I dati del MEF relativi ai primi quattro mesi del 2025 confermano un trend positivo dell’economia italiana e della gestione delle finanze pubbliche. Le entrate tributarie e contributive crescono complessivamente di 15,2 miliardi (+5,8%), con un incremento di 7,9 miliardi (+4,6%) delle imposte e 7,3 miliardi (+8,1%) dei contributi, a dimostrazione della solidità del gettito e della capacità dello Stato di finanziare le necessità collettive. Un elemento particolarmente significativo è il rafforzamento dei controlli fiscali (+401 milioni, +8,8%) e la maggiore contribuzione degli enti territoriali (+268 milioni, +2,4%). Il calo delle poste correttive (-337 milioni, -3,3%) indica infine una maggiore efficienza nel bilancio statale. Questi numeri testimoniano che la politica economica e fiscale del Governo sta producendo risultati concreti: crescita sostenibile, equilibrio dei conti e potenziamento della lotta all’evasione. Continueremo su questa strada, senza alcuna retromarcia, valorizzando le risorse per le famiglie, le imprese e gli investimenti nel nostro Paese”. Lo dichiara in una nota il senatore di Fratelli d’Italia, Nicola Calandrini, presidente della 5a commissione Bilancio.
“Grazie al governo Meloni e, nello specifico al grande lavoro del ministro Giorgetti e del viceministro Maurizio Leo, l’Italia continua a primeggiare nel panorama internazionale, in relazione all’equilibrio di bilancio. Anche sul piano interno, tali risultati indicano una rinnovata sintonia di imprese e famiglie con le politiche del Governo. Fattori che restituiscono all‘Italia quella dignità economica e politica che mancava da tempo sul versante europeo e globale”, afferma il capogruppo di Fratelli d’Italia in commissione Finanze del Senato, Fausto Orsomarso.
