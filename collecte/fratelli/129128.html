Agroalimentare. La Pietra: governo attivi tavolo di crisi per scongiurare chiusura stabilimento Lactalis

“Desta molta preoccupazione la notizia che la multinazionale agroalimentare francese Lactalis, proprietaria dal 2019 della ‘Bu Castelli Specialità Dop’, avrebbe deciso di chiudere entro il primo trimestre del 2023 lo stabilimento Alival di Ponte Buggianese (Pistoia), specializzato nella produzione di prodotti caseari, e quello di Reggio Calabria. Motivo per cui ho presentato un’interrogazione ai ministri Giorgetti ed Orlando, chiedendo se intendono attivare un tavolo di crisi,” così il senatore toscano di FdI Patrizio La Pietra, capogruppo in commissione Agricoltura in Senato. “L’obiettivo del tavolo di lavoro deve essere quello di salvaguardare i livelli occupazionali e tutelare il comparto agroalimentare italiano, individuando soluzioni alternative alla chiusura dei siti produttivi Lactalis, che rappresentano, in particolare, per Ponte Buggianese e la Valdinievole (PT) e per l’intera Regione Toscana un presidio economico e sociale fondamentale” conclude La Pietra.
