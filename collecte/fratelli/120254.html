Infrastrutture. Calandrini: Presentata interrogazione a risposta immediata sulla Roma-Latina

“Ho presentato un’interrogazione a risposta immediata diretta al Ministro delle Infrastrutture Paola De Micheli per avere una risposta chiara sulla realizzazione della Roma-Latina e sulla Cisterna-Valmontone. La provincia di Latina e le sue imprese sono stanche di aspettare e di essere confinate nell’isolamento”.
Così in una nota il senatore di Fratelli d’Italia Nicola Calandrini. 
“Domani potrebbe essere il giorno della verità, perché il Governo tramite il ministro competente Paola De Micheli, sarà chiamato a dare una risposta sulla realizzazione della Roma-Latina e della bretella Cisterna-Valmontone. Dopo le indiscrezioni circa la nomina di un commissario, sia il Governo sia la Regione Lazio hanno fatto calare di nuovo il silenzio sull’opera attesa ormai da 20 anni. C’è bisogno di infrastrutture per ripartire a maggior ragione adesso, con la crisi innescata dal Covid-19. Mi auguro che domani finalmente il ministro chiarisca sul futuro di questa opera strategica” conclude Calandrini.
