Coronavirus, Cirielli: De Luca aumenti i posti letto in Campania, altrimenti il Governo commissari la regione

“De Luca incrementi ad horas i posti letto nei reparti di Terapia Intensiva negli ospedali, altrimenti il Governo commissari subito la Regione Campania”. Lo dichiara il Questore della Camera dei Deputati e presidente della direzione nazionale di FdI Edmondo Cirielli: “I casi di Coronavirus stanno drammaticamente aumentando di ora in ora; ieri c’è stato anche il primo morto nella nostra regione. Ma il governatore, nonostante le sollecitazioni, non ha adottato finora alcuna misura straordinaria per potenziare l’assistenza sanitaria sul territorio campano, a partire dall’aumento dei posti letto nei reparti di Terapia Intensiva. Le altre regioni, invece, lo stanno già facendo da giorni. Adesso basta. La ricreazione è finita. De Luca intervenga subito, stanzi i fondi necessari per affrontare in maniera adeguata e tempestiva l’emergenza sanitaria prima che sia troppo tardi. Altrimenti il Governo nazionale – come prevede la bozza del decreto legge per il potenziamento del Ssn alle prese con il Coronavirus  – nomini un commissario ad acta per la Regione Campania, perché non si può continuare a mettere a rischio, in questo modo, la salute dei nostri concittadini” conclude Cirielli.
