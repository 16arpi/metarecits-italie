Mafia: restituiamo a futuro giovani beni confiscati a malavita

“La trasformazione nel casertano dell’azienda agricola confiscata alla famiglia del camorrista Francesco Schiavone in istituto agrario e Centro culturale e di formazione è un passo significativo nel percorso di restituzione alla legalità e ai servizi socioculturali che il governo Meloni, con le Forze dell’ordine, che ringrazio, e in sinergia con le amministrazioni locali e regionali, sta portando avanti nei territori” .
Lo dichiara il ministro dell’Agricoltura, della Sovranità alimentare e delle Foreste, Francesco Lollobrigida, sull’annuncio dell’inaugurazione, il prossimo 2 maggio a Grazzanise, dell’istituto Agrario in quella che era l’azienda agricola della famiglia del neo-collaboratore di giustizia Francesco Sandokan Schiavone.
“La nascita di un luogo di studio laddove la mafia perpetrava i suoi interessi illegali è la dimostrazione di come si possa invertire la rotta e promuovere la cultura della legalità contro il sistema criminale della camorra e di tutte le mafie. La mafia teme l’istruzione e il messaggio più forte che possiamo dare è insegnare ai nostri ragazzi la cultura della legalità e dare loro uno sbocco concreto per evitare lo spopolamento delle zone interne e promuovere la cura e la manutenzione del territorio. Gli istituti agrari sono scuole di eccellenza e il mondo dell’agricoltura, sempre più innovativo e tecnologico, può offrire ai giovani grandi opportunità”, ha concluso il ministro.
