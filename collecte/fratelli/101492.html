Taglialatela: De Magistris inaugura il metrò nell&#8217;acqua

“In attesa dell’inaugurazione estiva del “Metrò del Mare” il Sindaco De Magistris celebra il “Metrò nell’acqua” “.
E’ quanto dichiarato in una nota dal Parlamentare di Fratelli d’Italia – Alleanza Nazionale Marcello Taglialatela, a margine dei disagi che colpiscono il trasporto pubblico ogni qual volta piove in città.
“Ogni qual volta a Napoli piove il trasporto metropolitano della città subisce ingenti danni legati all’acqua che invade i binari delle stazioni con relativi ritardi e blocchi dei trasporti della linea metropolitana, a danno dei cittadini che utilizzano quotidianamente i trasporti pubblici.
La verità è che alla bellezza architettonica ed artistica delle nuove stazioni metropolitane napoletane, giustamente riconosciuta a livello globale, non corrisponde un servizio efficiente ed all’altezza delle esigenze dei nostri cittadini”.
“I cittadini napoletani non sono messi nelle condizioni di spostarsi con i mezzi pubblici, con gravi conseguenze che si ripercuotono sia sull’economia della nostra città che sull’ambiente circostante. Ai disservizi legati al trasporto metropolitano si sommano, poi, quelli legati alla carenza di pullman e quindi ad una difficoltà di ottenere un adeguato trasporto su gomma.
I trasporti pubblici napoletani sono lo specchio esatto dell’attuale amministrazione cittadina: caos e disservizi diffusi che fanno di quella arancione una rivoluzione fallita”, ha concluso il Parlamentare di Fratelli d’Italia – AN.
