Governo, Crosetto: Letta come regina Maria Antonietta, guarda con stupore popolo che non comprende

«Oggi Letta ha dimostrato due cose. La prima è di essere bravo nel mistificare la realtà con le parole e di riuscire a dire tutto ed il contrario di tutto senza alcuna vergogna. La seconda, molto più grave, di essere lontano anni luce dal Paese reale e dal vissuto quotidiano di famiglie ed imprese. Sembra la regina Maria Antonietta e guarda con stupore un popolo che non comprende. La frequentazione di salotti finanziari e politici siderali gli ha fatto perdere il senso della realtà ed anche quello della democrazia.
  
Lui dovrebbe ricoprire quel ruolo per il popolo italiano non per compiacere Barroso, Merkel o Napolitano. Ha ottenuto una fiducia su un percorso distruttivo. Chi lo appoggia deve sapere che non ha scuse, non ha appelli, non ha vie di uscita. Oggi si dà il via libera a Letta per continuare per 18 mesi la politica montiana. Spero che almeno Renzi si accorga che vuole lasciare a lui una Nazione in ginocchio il giorno prima che l’Ue venga ad esigere i miliardi del fiscal compact».
È quanto dichiara il coordinatore nazionale di Fratelli d’Italia, Guido Crosetto.
Roma, 11 dicembre 2013
