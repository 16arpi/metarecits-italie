Coronavirus, Cirielli a Conte: Assunzioni straordinarie nelle forze di polizia

“Per garantire il rispetto delle nuove regole contenute nell’ultimo decreto del Governo contro la diffusione del Coronavirus è necessario un Piano di assunzioni straordinarie nelle forze di polizia”. Lo dichiara il Questore della Camera dei Deputati e presidente della direzione nazionale di Fratelli d’Italia Edmondo Cirielli: “Molti uomini e donne in divisa rischiano di essere contagiati durante l’emergenza sanitaria e non possiamo correre il rischio di non avere personale a sufficienza per tutelare la salute e la sicurezza pubblica. E’ fondamentale, quindi, assumere ad horas giovani nelle forze di polizia, anche perché sono quelli che, per fortuna, si ammalano di meno. Ci sono molti  militari  in congedo, idonei non vincitori che sono stati anche in Afghanistan, in Iraq, che hanno già partecipato a “Strade Sicure” e quindi sono praticamente pronti per essere arruolati. Si coinvolgano, ad esempio, anche i 455 giovani ritenuti idonei a divenire allievi-agenti della Polizia di Stato che hanno partecipato al concorso pubblico bandito il 18 maggio 2017 dal Ministero dell’Interno. Questi ragazzi/ragazze, desiderosi di appartenere al Corpo della Polizia di Stato, tramite i social si sono già detti pronti a servire la patria in questo drammatico momento. Il premier Giuseppe Conte e il ministro dell’Interno Luciana Lamorgese non perdano altro tempo e procedano con le assunzioni straordinarie nelle forze di polizia prima che sia troppo tardi” conclude Cirielli.  
