Crisi aziendali, Rizzetto: La Froneri chiude stabilimento di Parma, a rischio posti di lavoro

Presentata  una risoluzione in commissione Lavoro.
“Un’altra, ennesima, crisi aziendale sta scoppiando nella totale indifferenza del Governo. Il 27 settembre scorso, i massimi dirigenti di Froneri Italy srl, joint venture di Nestlé, operativa dal 1° ottobre 2016 per il ramo gelati, hanno comunicato alla RSU e ai sindacati territoriali l’intenzione di chiudere lo stabilimento di Parma e la conseguente apertura della procedura di licenziamenti collettivi”. È quanto dichiara il deputato di Fratelli d’Italia-Alleanza nazionale Walter Rizzetto che ha presentato una risoluzione in commissione Lavoro, di cui è vicepresidente.
“Tale decisione – ha aggiunto Rizzetto-  che coinvolge 180 lavoratori fissi e più di 70 stagionali, è stata adottata nonostante l’azienda avesse smentito categoricamente l’ipotesi chiusura e avesse sottoscritto un accordo con le rappresentanze sindacali.  I lavoratori hanno chiesto ai sindacati di intraprendere ogni iniziativa utile ad ottenere l’annullamento della procedura di licenziamento collettivo e ogni altro intervento che scongiuri la chiusura, al fine di evitare la perdita dei posti di lavoro e il conseguente impoverimento del tessuto industriale di Parma”.
“Il Governo – ha concluso – si attivi per  l’istituzione di un tavolo di confronto con i vertici aziendali, le organizzazioni sindacali e le istituzioni locali, affinché vengano salvaguardati i posti di lavoro di Froneri Italy srl e impedita qualsiasi iniziativa aziendale che possa ledere i diritti dei lavoratori”.
