Dl sicurezza. Rauti: Per FdI decreto è accordo a ribasso tra Lega e M5S

“Fratelli d’Italia voterà a favore di questo decreto ma dobbiamo dirlo: in questo decreto ci sono crepe, figlie di un accordo al ribasso e minimalista tra Lega e M5S. Un atto imperfetto, anche se introduce un cambio di passo ed inverte la tendenza dopo anni di lassismo e buonismo della sinistra. Fratelli d’Italia aveva presentato un pacchetto di emendamenti per migliorare questo provvedimento, perchè il nostro Paese ha un bisogno assoluto, quasi disperato, di sicurezza e di regole più severe in tema di immigrazione illegale”. Così la senatrice di Fratelli d’Italia, Isabella Rauti, nel corso del suo intervento in Aula al Senato sul decreto sicurezza.
“Ad esempio, nel decreto non c’è traccia del problema sempre più grave delle mafie straniere, e in particolare di quella nigeriana, e soprattutto , sull’abolizione della protezione umanitaria rimangono moltissime , troppe eccezioni. In questi anni si è abusato del ricorso alla protezione umanitaria, ed è un bene, quindi, che si preveda la sua abrogazione ma ci sono troppi casi speciali, e maglie potenzialmente larghe, che di fatto vanificano le intenzioni. Per Fratelli d’Italia la cosiddetta protezione umanitaria va tolta e completamente sottratta al circuito dell’accoglienza, perché in Italia si aggirano circa 600mila migranti che non hanno diritto di restare nel nostro Paese. E grazie alle eccezioni previste dal decreto qualsiasi immigrato che arriverà in Italia potrà facilmente richiedere di rientrare” conclude la senatrice di FdI
