Ex Ilva: il 27 maggio si riaccende il forno Gibbons grazie a governo Meloni

“Questa mattina in una riunione congiunta, Rsu, struttura commissariale e sigle sindacali, viene annunciata la grande notizia: il forno Gibbons, Sanac Assemini, del sito di Grogastu, il 27 maggio verrà riacceso. Una menzione speciale va ai lavoratori del sito, sempre educati, pazienti, tenaci, propositivi e che soprattutto mai hanno perso la speranza. Una seconda menzione alle tre sigle sindacali, Filctem, Femca e Uiltec, e alla grande capacità di tenere duro, saper dialogare, non abbassare mai la guardia e soprattutto volere, in maniera incondizionata, il bene del sito e dei lavoratori.
Ma chi oggi segna la storia, segna un cambio preciso di rotta è il governo Meloni e Fratelli di Italia che, con il Ministro Urso e il sottosegretario Bergamotto, hanno agito affinché la nuova vita di ex Ilva fosse anche una nuova vita per l’indotto. Occorre fare ancora tanto, occorre sopperire a quinquenni di governi che hanno operato scelte scellerate. Noi ci siamo, Fratelli di Italia c’è. Il governo Meloni traccia inesorabilmente la linea per la ripresa. Per rivedere la luce economica e sociale”.
Lo dichiara il senatore di Fratelli d’Italia, Antonella Zedda, coordinatore regionale FdI in Sardegna e vice capogruppo al Senato.
