Tav, Cirielli: Salvini si gioca la faccia. Chiuda i centri sociali violenti e approvi legge su aumento pene per violenza a pubblico ufficiale

“La decisione del Tribunale del Riesame di Torino che ha revocato i domiciliari al leader del centro sociale degli anarco-insurrezionalisti Askatasuna è il risultato di una legge sbagliata che prevede pene ridicole per chi aggredisce le forze dell’ordine. Rispettiamo la decisione dei giudici ma ora attendiamo una risposta politica forte da parte del ministro dell’Interno Matteo Salvini e leader della Lega con la chiusura, come promesso in campagna elettorale, e senza chiacchiere, il centro sociale Askatasuna, e l’approvazione della proposta di legge di Fratelli di Italia, già depositata, sull’aumento di pene per violenze a pubblico ufficiale”: lo afferma Edmondo Cirielli, Questore della Camera dei Deputati e responsabile Giustizia di Fdi.

“E’ chiaro che su Tav e difesa delle forze dell’ordine Salvini si stia giocando faccia e credibilità di leader politico” – spiega Cirielli

“Il ministro dell’Interno ha promesso la chiusura dei centri sociali violenti, il completamento della Tav e la difesa delle forze dell’ordine. Ora è il momento di dimostrare con i fatti che sia in grado di mantenere le promesse fatte agli italiani, senza cedere alle spinte dei grillini, da sempre fiancheggiatori dei centri sociali”  conclude il Questore della Camera
