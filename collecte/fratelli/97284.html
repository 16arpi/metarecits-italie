Ultrà, Taglialatela: Combattere in città ogni tipo di odio

«Diffondere un clima di odio e di istigazione alla violenza è sempre qualcosa di sbagliato. Ancor di più oggi occorre vigilare affinché non venga dato alcun alibi ai violenti di turno.
  
 Per questo motivo ho scritto stamattina una lettera al sindaco di Napoli Luigi de Magistris ringraziandolo per la indizione del lutto cittadino per la morte di Ciro Esposito, ma anche per metterlo in guardia rispetto a dichiarazioni ed interventi pubblici resi da un suo strettissimo collaboratore sull’Huffington Post che certamente rappresentano un ulteriore motivo di pericolo e che sono in stridente contrasto rispetto alla commovente figura d’amore che la nostra città ha offerto attraverso i sentimenti della mamma di Ciro».
E’ quanto dichiarato da Marcello Tagliatatela, deputato napoletano di Fratelli d’Italia – Alleanza Nazionale, alla luce di un articolo a firma di un collaboratore del Sindaco di Napoli, apparso sull’Huffington Post e nel quale si tenta di dare in modo «ignorante e vergognoso» una matrice politica all’omicidio del giovane napoletano.
Roma, 26 giugno 2014
