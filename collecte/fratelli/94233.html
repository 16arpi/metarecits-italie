&#8220;Fratelli d&#8217;Italia&#8221;, nasce il gruppo nel municipio VI e continuano le adesioni nella capitale

Proseguono le adesioni a ‘Fratelli d’Italia – Centrodestra nazionale’ nella Capitale. Dopo la costituzione dei gruppi nei Municipi I e XV, nasce oggi nel Municipio VI di Roma il gruppo consiliare del movimento politico fondato da Giorgia Meloni, Guido Crosetto e Ignazio La Russa. Il gruppo è composto dall’ex vicecapogruppo del Popolo della Libertà, Daniele Rinaldi, che assumerà la carica di capogruppo del movimento, e dal consigliere Maurizio Politi. Nel Municipio III, invece, è il consigliere Giovanni Provenzano a lasciare il PdL per entrare nella nuova formazione politica di centrodestra.
  
“Abbiamo scelto di abbandonare il Popolo della Libertà e aderire a ‘Fratelli d’Italia’ – sottolineano i neo consiglieri del movimento, Daniele Rinaldi, Maurizio Politi e Giovanni Provenzano – perché sogniamo di costruire un centrodestra basato su alcune parole d’ordine: merito, competenza, partecipazione e onestà. Vogliamo un partito forte e radicato sul territorio, in grado di farsi interprete della grande richiesta di rinnovamento che viene dal popolo, per riavvicinare gli italiani alla politica e far vincere il centrodestra”.
