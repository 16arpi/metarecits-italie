Elezioni, Donzelli: M5s contro Renzi candida ex Pd, noi leader vittime banca Etruria

Il capolista in Toscana: “Movimento 5 Stelle e sinistra due facce della stessa medaglia, Fratelli d’Italia contro sistema di potere Pd”

“Che il Movimento 5 Stelle contrapponga a Matteo Renzi un suo ex sostenitore ed elettore del Pd, che per di più ha votato ‘sì’ al referendum costituzionale, conferma e mette il sigillo finale su ciò che sosteniamo da tempo: il Movimento 5 Stelle e la sinistra sono due facce della stessa medaglia”. E’ quanto afferma il capolista alla Camera di Fratelli d’Italia in Toscana Giovanni Donzelli, commentando la candidatura di Nicola Cecchi nel collegio uninominale Toscana 1 per il Senato.

“Gli elettori si faranno un’idea sulla base di ciò che è stato fatto, oltre che sulle proposte – sottolinea Donzelli – Fratelli d’Italia candida a Firenze Letizia Giorgianni, che ha guidato la protesta dei risparmiatori di Banca Etruria azzerati dai provvedimenti del governo Renzi. Su tanti temi si può cambiare idea, certo, ma la credibilità delle persone si misura sulle battaglie condotte. Se c’è qualcuno che in questi anni si è contrapposto al sistema di potere arrogante che il Partito democratico ha esportato dalla Toscana al governo nazionale quelli siamo noi di Fratelli d’Italia – conclude Donzelli – faremo una campagna elettorale senza sconti per mettere in luce la differenza fra chi lavora ogni giorno per tutelare l’interesse degli italiani e chi, invece, fa solo chiacchiere”.

