Roma2024, Meloni: Non comprendere importanza olimpiadi significa non avere fiducia in Roma e nei romani

«Le Olimpiadi sarebbero una straordinaria opportunità di crescita e sviluppo per Roma e l’Italia intera. La Capitale ha tutte le carte in regola per ospitarle nel 2024 e può farlo organizzando un’edizione dei Giochi Olimpici e Paralimpici sostenibile e a basso impatto, riqualificando e valorizzando le strutture sportive già esistenti, a partire dallo stadio Flaminio e dal Foro Italico. Poter celebrare in Italia l’evento sportivo per eccellenza darebbe la possibilità a Roma di dimostrare che è all’altezza di vincere una grande prova come questa e di rilanciare la sua immagine nel suo mondo, facendo dimenticare scandali e problemi. Dispiace che chi si candida a rappresentare i romani e a governare la Capitale d’Italia la pensi diversamente, non riesca a cogliere l’importanza di questa sfida e non abbia fiducia in Roma e nei romani».
È quanto dichiara il presidente di Fratelli d’Italia, Giorgia Meloni.
