Tafferugli a Roma, Cirielli: Solidarietà agli agenti, la sinistra si conferma nemica delle forze dell&#8217;ordine

“Piena solidarietà agli agenti della Polizia di Roma che, in queste ore, vengono presi di mira dalla solita sinistra irrispettosa del loro lavoro”. Così il Questore della Camera dei Deputati Edmondo Cirielli (Fratelli d’Italia) interviene su quanto successo, ieri, in via Tuscolana dove si è verificato un parapiglia tra i lavoratori dell’azienda Roma Metropolitana, in protesta per lo stop ai lavori della metro C, e le forze dell’ordine. “Umanamente dispiace per il deputato Fassina che ha riportato delle ferite a seguito di una caduta avvenuta durante la ressa. Ma i poliziotti erano lì a compiere il loro dovere per garantire la sicurezza di tutti cittadini. Per questo sono sconcertato per la posizione assunta dal ministro Lamorgese che ha subito messo in dubbio l’operato degli agenti – che sembra fossero anche disarmati e senza sfollagente – chiedendo di verificare se il loro intervento sia stato svolto in maniera corretta e senza violazioni di legge. Un ministro dell’Interno che non ha fiducia nei propri uomini – conclude il parlamentare di FdI – non è degno di rappresentarli. Il Pd e la sinistra, anche in questa occasione, si confermano nemici delle forze di polizia. Fratelli d’Italia è stata e sarà sempre dalla loro parte”.
