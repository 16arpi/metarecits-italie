Charlie, Baldelli (vicepresidente Anci): Invito Sindaci a illuminare sedi comuni e monumenti

«Raccolgo l’appello lanciato dalle associazioni ProVita Onlus, CitizenGO Italia, Steadfast Onlus e Universitari per la Vita e, come vicepresidente nazionale dell’ANCI, invito i Sindaci che aderiscono all’associazione dei Comuni italiani ad illuminare le sedi dei loro Municipi o dei monumenti più significativi delle loro città per contribuire alla mobilitazione internazionale in favore del piccolo Charlie Gard e per sostenere la proposta di suo trasferimento all’Ospedale Bambino Gesù di Roma».
È quanto dichiara il vicepresidente nazionale dell’ANCI e sindaco di Pergola, Francesco Baldelli.
«Auspico che i primi cittadini italiani accolgano l’invito e testimonino, con questo gesto simbolico ma significativo, la loro vicinanza e quello delle loro comunità a Charlie e ai suoi genitori. Come Sindaco di Pergola ho già aderito all’appello e la manifestazione “Giovani per la Musica in Tour”, organizzata nelle vie della città questa sera dalla mia Amministrazione, vedrà il palco della piazza principale illuminato di blu, a testimonianza del nostro affetto per Charlie e della nostra vicinanza alla sua famiglia», conclude Baldelli.
