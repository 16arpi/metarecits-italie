Viabilità in Calabria, Ferro: Nel vibonese condizioni di disastro che rivelano incapacità del centrosinistra di amministrare territori

“Lo stato della viabilità del Vibonese rivela quale sia la reale capacità del centrosinistra di amministrare i territori e di dare risposte alle esigenze dei cittadini. Un territorio che avrebbe dovuto essere il traino dell’intera regione, per le sue enormi potenzialità turistiche, per le produzioni di eccellenza, per le sue ricchezze culturali, è stato ridotto dai governi di centrosinistra a una periferia abbandonata a se stessa. Attraversare il territorio vibonese è una vera e propria impresa. Alcuni tratti sono praticamente impercorribili, se non con un fuoristrada. L’amministrazione provinciale è stata portata al dissesto, tanto da non riuscire più a garantire lo stipendio ai propri dipendenti, nel pieno disinteresse del governo nazionale e della rappresentanza parlamentare di maggioranza. C’è una politica che non vuole lo sviluppo del territorio e il benessere dei cittadini, ma che evidentemente preferisce tenere la gente sotto la cappa della povertà e del bisogno per poi farla cedere al ricatto del consenso in cambio di un sussidio o di un lavoro precario, o magari facendo tesoro delle inefficienze della burocrazia per portare gli imprenditori allo stremo e poi assisterli nello sblocco di qualche pratica negli uffici regionali”.
È quanto afferma il consigliere regionale Wanda Ferro, candidata alla Camera per Fratelli d’Italia.
