Governo, Crosetto: Letta continua a riempire di parole un vuoto assoluto

“Letta continua a rinviare, a procrastinare, a riempire di parole un vuoto assoluto. Ogni giorno si inventa qualcosa per giustificare l’esistenza di un governo impossibilitato ad agire e incapace di programmare. Cerca di nascondere la realtà, cerca di affabulare ma non può non sapere che il Paese sta procedendo senza freni verso un baratro più profondo e vicino. Non è giusto che tutti cerchino di occultare la verità. I conti sono fuori controllo, oggi siamo già fuori dagli impegni presi con l’Ue; l’Imu e l’Iva, come la Tares, il taglio del cuneo fiscale o i soldi per la cassa in deroga non hanno copertura e non l’avranno a ottobre o a novembre. Tutti gli interventi fatti finora rientrano nella logica del fumo e del gioco delle tre carte e sono la riedizione moderna delle mucche di Mussolini. Ma purtroppo non esiste nemmeno più possibilità di fare opposizione, perché c’è una cappa di censura pesantissima, che non dà spazio alle voci dissonanti”.
È quanto dichiara il coordinatore nazionale di Fratelli d’Italia, Guido Crosetto.
Roma, 4 luglio 2013
