San Pietroburgo, Meloni incontra ambasciatore russo: Solidarietà al popolo russo, italiani più attenti di certa politica

«Siamo stati oggi dall’ambasciatore russo in Italia a portare la solidarietà di Fratelli d’Italia e del popolo italiano, che sulla vicenda dell’attentato di San Pietroburgo è stato più attento e più solidale di quanto abbia fatto una certa politica. Evidentemente la politica dimentica che i russi sono europei e che, come noi, combattono la loro battaglia contro la peste di questo millennio: il fondamentalismo islamico».
È quanto ha detto alla stampa il presidente di Fratelli d’Italia, Giorgia Meloni, a margine dell’incontro con l’ambasciatore della Federazione Russa in Italia, Sergey Razov. Accompagnata dal deputato FdI Edmondo Cirielli, Il presidente di Fratelli d’Italia Meloni ha poi deposto all’ingresso dell’ambasciata russa di Roma vicino a tantissimi fiori e missive lasciati in queste ore da tanti italiani, un mazzo di fiori tricolore, in segno di solidarietà al popolo russo e in ricordo delle vittime dell’attacco a San Pietroburgo.
