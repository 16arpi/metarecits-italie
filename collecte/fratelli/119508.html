Fase 2, Zucconi: Bonus 600 euro anche a lavoratori stagionali

Inps torni sui suoi passi

“Ancora una volta lo stato si dimostra inadempiente nei confronti dei lavoratori. Come già successo per le domande della cassa integrazione, male impostate a causa del duplice passaggio Regioni – Inps e che ad oggi non sono ancora arrivate a molte persone, queste difficoltà stanno emergendo in modo grave anche per il bonus destinato ai lavoratori stagionali. A loro, infatti, non solo non sta arrivando il bonus da 600 euro, ma centinaia di migliaia di domande sono state respinte. L’Inps sostiene che l’inquadramento di alcune aziende, ad esempio i lavoratori di molti ristoranti che a suo tempo vennero inquadrati nel settore commercio proprio dallo stesso Inps, oggi non rientra nel settore turistico. Siamo di fronte ad una situazione gravissima: l’Inps torni immediatamente sui suoi passi e permetta loro di percepire il bonus così come più volte propagandato dal presidente del Consiglio Giuseppe Conte. Ci viene il dubbio che, così come accaduto per la cassa di integrazione in deroga, siano tutti stratagemmi perché in realtà i fondi non sono stati stanziati in modo sufficiente, facendo pagare ancora una volta ai lavoratori il danno maggiore. Fratelli d’Italia si batterà in tutte le sedi perché questo non avvenga”.
Lo dichiara Riccardo Zucconi, deputato di Fratelli d’Italia e capogruppo FDI in Commissione Attività Produttive, Turismo e Commercio.
