Telecom, Crosetto: Governo ha strumenti per fermare svendita rete Italiana

«Il governo dimostri di esistere e di voler servire il Paese. La Telecom non può essere trattata come un caso di mercato normale, né come una qualunque azienda. Ci sono settori strategici che non possono essere abbandonati. Letta, Zanonato o chiunque possa rappresentare il governo convochi Consob, Intesa, Generali e Telecom perché è inconcepibile che tutto ciò sia successo senza che nessuno ne sapesse nulla. L’Esecutivo ha gli strumenti per fermare la svendita o meglio il regalo della rete italiana agli spagnoli.
  
I valori ufficiali della “vendita” sono talmente bassi che è opportuno verificare che non ci siano state compensazioni, non per le aziende interessate, ma magari per alcuni singoli. Non vorrei che fosse una riedizione, in proporzioni maggiori e ancor più gravi, della vicenda del Monte Paschi di Siena».
È quanto dichiara il coordinatore nazionale di Fratelli d’Italia, Guido Crosetto.
Roma, 25 settembre 2013
