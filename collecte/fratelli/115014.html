FdI: Migliaia di incongruità sugli studi di settore

Governo fermi azione persecutoria
“In questi giorni, l’Agenzia delle Entrate sta recapitando migliaia di avvisi di accertamento, per gli anni 2015-16-17, relativi a incongruità sugli studi di settore. Fratelli d’Italia durante la campagna elettorale del 2018, seguito da Lega e 5 stelle, si era fortemente schierata contro il sistema fiscale vessatorio per le piccole imprese e in particolar modo verso gli “Studi di Settore”. Ed ora vogliono far cassa sfruttando tale ignominia? L’Agenzia delle Entrate dipende dal MEF che dipende, a sua volta, dal Governo. Chiediamo con forza che il Governo invii una circolare all’Agenzia per fermare ogni iniziativa persecutoria sugli studi di settore. Se il Governo non lo farà, vuol dire che vuole perpetuare la vessazione fiscale dei governi precedenti, strada intrapresa con l’entrata in vigore degli Indici Sintetici di Affidabilità, della fatturazione elettronica e dello scontrino telematico. Chiederemo conto di ciò al governo con un’interrogazione e, se ciò fosse confermato, chiediamo che si ritorni al voto”.
Lo dichiarano in una dichiarazione congiunta, Marco Osnato, deputato di Fratelli d’Italia e Lino Ricchiuti, presidente nazionale del Popolo Partite Iva.
