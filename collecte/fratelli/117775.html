Coronavirus. De Bertoldi: Abi e associazioni imprese sospendono prestiti per PMI colpite da crisi. Governo e Ue prendano esempio e intervengano per aziende

“L’Abi e le Associazioni di impresa hanno aggiornato e rafforzato le moratorie, estendendo ai prestiti al 31 gennaio 2020 la possibilità di chiederne la sospensione o l’allungamento in riferimento ai finanziamenti alle micro, piccole e medie imprese danneggiate dall’emergenza epidemiologica ‘COVID-19’. Si tratta di un’iniziativa importante, senza dubbio lodevole e di grande significato che giunge in un momento di grande difficoltà per le nostre imprese colpite seriamente nelle ultime settimane. Anzi questa decisione dovrebbe essere un esempio sia per il nostro Paese, e mi rivolgo in particolare al governo, e sia per l’Unione europea al fine di mettere in campo interventi che sul piano economico siano capaci di rispondere all’emergenza che si è scatenata in Italia”. Lo dichiara il senatore di Fratelli d’Italia, Andrea de Bertoldi, segretario della Commissione Finanze e Tesoro.
