Autostrade, La Russa: Non più tollerabile situazione in Liguria

Interrogazione a Presidente del Consiglio e ministro Trasporti

“Il presidente del Consiglio e il ministro delle Infrastrutture e dei Trasporti chiariscano quali modalità ed entro quale termine urgente ritengano di intervenire in Liguria al fine di risolvere gli attuali disagi, garantendo il diritto costituzionale alla mobilità e altresì la sicurezza della rete”. 
Lo dichiara Ignazio La Russa, vicepresidente del Senato e senatore di Fratelli d’Italia annunciando una interrogazione al governo.

“Inoltre – prosegue La Russa – chiediamo
quali interventi il governo ritenga di poter adottare al fine di fornire un adeguato supporto economico ai cittadini e alle aziende che, in ragione della drammatica situazione in cui sono loro malgrado costretti, si trovano nell’impossibilità di operare. Sarebbe altresì necessario e urgente, indicare quali siano i termini per l’effettivo avvio dei lavori relativi alla realizzazione della «Gronda di Ponente», infrastruttura da tempo già finanziata e ad oggi inattuata”.


“La drammatica situazione in cui versa l’intera rete autostradale ligure – conclude il senatore di FDI – ed i conseguenti disagi cui sono sottoposti i residenti ed i turisti non sono più tollerabili così come non possono essere trascurati i rischi che corrono quanti sono costretti a percorrere le autostrade di Liguria, già di per sé caratterizzate da carreggiate strette e innumerevoli curve”.

