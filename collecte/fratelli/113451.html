Difesa, FdI: Dopo le buche, i rifiuti. Trenta smentisca immediatamente

“Apprendo con stupore e disgusto, che dopo le buche di Roma, la Difesa sarebbe pronta a sostenere la richiesta di Roma Capitale per coinvolgere i nostri militari nell’emergenza rifiuti. I nostri uomini in divisa, professionisti seri e preparati, servitori della Patria in Italia e all’estero, devono essere valorizzati e addestrati e non utilizzati per sopperire alle incapacità delle amministrazioni locali. Dopo aver pensato a loro per le buche del manto stradale di Roma, ora il sindaco Raggi e i vertici della Difesa, tra l’incredulità dei nostri stessi militari, li coinvolgono anche per l’emergenza rifiuti. Fratelli d’Italia dice basta a questo scempio. Il ministro della Difesa smentisca categoricamente questa ipotesi, tuteli i suoi uomini e le sue donne in divisa e prenda immediatamente le distanze da questa sciagurata ipotesi”.
Lo dichiara Salvatore Deidda, deputato di Fratelli d’Italia e capogruppo FDI in commissione Difesa.
