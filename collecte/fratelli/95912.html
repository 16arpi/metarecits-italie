Cancellieri, Benedettelli: Un Ministro della giustizia deve essere imparziale

Quante volte è intervenuta per vittime?
Un Ministro della Giustizia deve essere imparziale. Non si può pensare che la giustizia riguardi solo i detenuti e mai le Vittime dei reati. Il Ministro ha affermato di avere fatto oltre cento interventi verso detenuti anche laddove i familiari si sono rivolti a lei via mail. Chiedo al Ministro Cancellieri quante volte è intervenuta nei casi in cui le persone non hanno avuto giustizia. Quante volte è intervenuta su richiesta dei familiari delle Vittime dei reati. Quante volte, per esempio, è intervenuta laddove c’erano denunce di violenza contro una donna che poi è stata uccisa. Quante volte è intervenuta laddove un pedofilo condannato è stato mandato a scontare i domiciliari a due passi dalla sua Vittima.
  
Quante volte è intervenuta laddove un recidivo ha ucciso per la seconda volta con la propria auto e gli è stata data la condizionale. Quante volte è intervenuta laddove un detenuto in regime di libertà ha commesso ulteriori gravissimi delitti. Spero di avere risposta esaustiva.
E’ quanto dichiara Barbara Benedettelli, Responsabile Nazionale Tutela Vittime della Violenza – Fratelli d’Italia
