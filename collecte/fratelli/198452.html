Covid: stop sanzioni a non vaccinati e ad attività colpite

“La stagione del Covid è stata gestita, a suon di decreti d’urgenza, con imposizioni e divieti assurdi che hanno creato un gigante di norme burocratiche a discapito di cittadini e imprese. In nome della libertà Fratelli d’Italia, fin dall’inizio di questa legislatura, si è impegnata a chiudere quel drammatico periodo storico eliminando gli ultimi inutili strascichi di una gestione disastrosa. Oggi, grazie alla soppressione delle sanzioni ai non vaccinati inserita nel testo base e per effetto dell’emendamento a prima firma del senatore Marco Lisei al dl Milleproroghe che interrompe definitivamente i procedimenti amministrativi per sanzioni Covid alle imprese, facciamo un ulteriore passo in questo senso.
Le attività che avevano ricevuto sanzioni pecuniarie rischiavano ancora oggi, a cinque anni dall’inizio della pandemia, una chiusura dai 5 ai 30 giorni. Con il nostro emendamento si impedirà una sanzione comminata a distanza di tanti anni e che avrebbe avuto un impatto negativo per l’economia dei singoli esercenti e delle comunità”.
Lo scrivono in una nota i parlamentari di Fratelli d’Italia componenti della commissione bicamerale d’inchiesta sul Covid.
