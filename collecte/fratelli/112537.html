Abruzzo, Meloni incontra sindaci cratere: Su terremotati Di Battista chieda a sottosegretario M5s

“Insieme al nostro candidato alla presidenza della regione Abruzzo, Marco Marsilio, ho incontrato a L’Aquila i sindaci dei comuni terremotati di L’Aquila 2009 e del cratere del terremoto del centro Italia del 2016/2017. Quello che è emerso è che se per L’Aquila c’è ancora un lavoro importante da fare, la ricostruzione per il centro Italia è invece completamente ferma. Fratelli d’Italia lavora con questi sindaci per accelerare le procedure e garantire che ci siano risorse, umane e non solo, per poter ricostruire. E voglio dire ad Alessandro Di Battista, che in tv si chiedeva perché si parli tanto di immigrati e poco di terremotati, di rivolgere questa domanda al sottosegretario competente, che è un uomo del M5S. È evidente che possono fare di più”.
Lo ha detto il presidente di Fratelli d’Italia, Giorgia Meloni, a margine dell’incontro organizzato presso la sede del Comune dell’Aquila a cui ha preso parte, oltre al candidato del centrodestra alla presidenza della regione Abruzzo, Marco Marsilio, anche il sindaco dell’Aquila, Pierluigi Biondi.
