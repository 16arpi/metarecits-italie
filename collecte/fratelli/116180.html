Roma-Latina, Meloni: A De Micheli e Zingaretti chiediamo chiarezza e tempi certi, chi si oppone a infrastruttura va contro interesse cittadini

«La realizzazione dell’autostrada Roma-Latina, con annessa la bretella Cisterna-Valmontone, non è più rinviabile: è un’infrastruttura fondamentale che i cittadini e le imprese del territorio aspettano da decenni per avere un collegamento rapido e sicuro tra la Capitale e il capoluogo pontino. Fratelli d’Italia chiede al ministro delle Infrastrutture De Micheli e al presidente della Regione Lazio Zingaretti, che ad inizio ottobre si sono incontrati e hanno annunciato l’avvio di un calendario di appuntamenti tecnici per entrare nella fase operativa, di fare chiarezza sui tempi, sulle risorse e sulle modalità di realizzazione. L’adeguamento, la sistemazione e la messa in sicurezza della Pontina sono interventi necessari ma non sono sufficienti per dare a Latina e alla sua provincia le risposte che chiedono da troppo tempo. È un tema che come FdI stiamo seguendo da tempo, abbiamo già depositato diversi atti e interrogazioni parlamentari e ne presenteremo altri. Chi, come il M5S, si oppone alla Roma-Latina va contro l’interesse di milioni di cittadini».
È quanto dichiara il presidente di Fratelli d’Italia, Giorgia Meloni.
