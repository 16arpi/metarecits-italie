Coronavirus, FdI: Audizione Gualtieri su Cura Italia troppo breve. Vogliamo lavorare

“Riteniamo inadeguati i tempi previsti per l’audizione del Ministro Gualtieri con le  commissioni congiunte di Camera e Senato. Due ore complessive per un Decreto che è più ampio di una Finanziaria e in una situazione così delicata sono semplicemente ridicole. Ogni gruppo avrà 8 minuti complessivi per proporre quesiti al ministro dell’Economia in una delle poche occasioni nella quale il Parlamento si attiverà in queste ore. Ieri abbiamo formalmente chiesto l’ampliamento dei tempi non trovando riscontro e contestando anche l’irrituale organizzazione dei lavori che non ha coinvolto il nostro gruppo. Noi vogliamo, anzi pretendiamo di poter svolgere il nostro lavoro. Auspichiamo che ci sia consentito pur tenendo conto delle difficoltà e precauzioni necessarie.  Scriveremo una lettera ufficiale ai presidenti di Camera e Senato per avere la possibilità di svolgere al meglio il nostro compito”. Così in una nota i capigruppo di Fratelli d’Italia alla Camera Francesco Lollobrigida e al Senato Luca Ciriani, insieme con i capigruppo FdI in commissione Bilancio alla Camera Paolo Trancassini e in Senato Nicola Calandrini.
