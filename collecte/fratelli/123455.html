Giustizia, Meloni: sorteggio membri Csm unico strumento per spezzare correntismo e lottizzazione, Fdi ha presentato al ministro Cartabia pacchetto proposte su riforme e darà suo contributo in Parlamento

«Condividiamo le parole pronunciate dal Presidente della Repubblica Mattarella davanti al plenum straordinario del Csm: le riforme della giustizia sono necessarie e attese. Fratelli d’Italia ha incontrato nei giorni scorsi il ministro Cartabia e ha presentato un pacchetto di proposte sul quale siamo pronti a confrontarci in Parlamento. A partire dalla riforma dell’organo di autogoverno dei magistrati: noi crediamo che il sorteggio dei membri del Csm sia l’unico strumento per spezzare il correntismo e il sistema della lottizzazione, che hanno pesantemente minato la fiducia degli italiani. È necessario, inoltre, dire basta alle porte girevoli tra magistratura e politica e rendere effettiva la responsabilità civile dei magistrati. I cittadini si aspettano riforme coraggiose e capaci di dare all’Italia una giustizia più giusta e più autorevole. Fratelli d’Italia c’è ed è pronta a dare il suo contributo a 360 gradi, dalla stabilizzazione della magistratura onoraria alle necessità di aumentare le risorse dedicate alla giustizia nel Recovery Plan».

Lo dichiara il presidente di Fratelli d’Italia, Giorgia Meloni.
