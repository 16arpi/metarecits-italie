Centrodestra, La Russa: Impossibile ricompattarsi se Alfano è al Governo&#8230;

…E FI DA SOSTEGNO MASCHERATO. “Per togliere alla sinistra il bastone del comando il centrodestra deve ricompattarsi ma questo non può avvenire se contemporaneamente Alfano è al governo con la sinistra e Forza Italia da a Renzi un sostegno mascherato”.
  
 
Così Ignazio La Russa deputato di Fratelli d’Italia-Alleanza Nazionale intervenendo a Sky tg24.
“Occorre quindi – ha aggiunto La Russa – essere tutti d’accordo su una serie di contenuti tra i quali l’essere veramente alternativi alla sinistra e risolvere, attraverso le primarie, il problema della leadership. I nostri contenuti, quelli di Fratelli d’Italia-Alleanza Nazionale che coerentemente con quanto sostenuto è rimasta sempre all’opposizione, sono molto simili a quelli della Lega: da loro ci differenziamo sul concetto di Nazione e Unità nazionale ma su economia, contrasto all’immigrazione clandestina ed Europa ci troviamo in posizioni simili. Gli altri partiti di centrodestra cosa pensano della riforma del Senato che costa come prima ma non è piu’ elettivo? Cosa pensano della elezione diretta del Presidente della Repubblica alla quale hanno rinunciato per accordarsi con Renzi? Ed in Europa, vogliono continuare con il predominio del Ppe della Merkel o vogliono qualcosa di alternativo?”
“Gli schieramenti – ha concluso La Russa – se non sono netti finiscono con l’essere marmellata e nel portare come si è visto, Renzi a stravincere. Anche grazie all’endorsement di Berlusconi e Alfano”.
Roma, 2 giugno 2014
