Centrodestra, Meloni: Prossima settimana incontrerò Salvini

RICOSTRUZIONE PARTE DA CONTENUTI. «Centrodestra non è uno slogan o un cartello elettorale. Centrodestra è il termine con il quale indichiamo una visione politica chiara, fondata su contenuti e valori precisi, scevra da tatticismi o posizionamenti di comodo.
  
Non basta definirsi di centrodestra per esserlo, soprattutto quando si sceglie di far parte di un governo di sinistra o si sostengono i suoi provvedimenti invotabili, come ad esempio l’abolizione del reato di immigrazione clandestina o la depenalizzazione delle droghe. Legalità, giustizia sociale, sovranità, Patria non sono parole: sono idee dalle quali partire per rifondare una coalizione di centrodestra credibile, della quale Fratelli d’Italia-Alleanza Nazionale sarà la destra, capace di contrapporsi alla sinistra di Matteo Renzi. Su questo terreno siamo disponibili a un confronto e a una collaborazione con gli altri movimenti della possibile coalizione, a partire da quella Lega Nord che come noi è rimasta coerente con il mandato ricevuto dagli italiani. Per questo incontrerò Matteo Salvini già nei primi giorni della prossima settimana».
È quanto dichiara il presidente di Fratelli d’Italia-Alleanza Nazionale, Giorgia Meloni.
Roma, 31 maggio 2014
