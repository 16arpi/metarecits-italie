Bagnoli, Rispoli: Renzi danneggia Napoli

“L’ennesima fumata bianca per la nomina del Commissario per Bagnoli testimonia di quanto poco interesse ci sia da parte del governo sul futuro di Napoli” E’ quanto dichiarato dal Presidente della città metropolitana di Napoli di Fratelli d’Italia – Alleanza Nazionale, Luigi Rispoli.
“Noi restiamo della nostra idea –ha continuato Rispoli- e cioè che Renzi deve modificare la norma e individuare un Sottosegretario alla Presidenza del Consiglio a cui affidare una delega sulla “questione Bagnoli” con il compito di coordinare il lavoro di tutti i Ministeri che hanno competenza nella vicenda e una supervisione sull’operato del Comune.
E’ grave che Renzi abbia fatto trascorrere inutilmente un anno da quando venne a Napoli a dichiarare che dal futuro di Bagnoli addirittura sarebbe dipeso il futuro del Sud. Ciononostante la nomina del commissario prevista da una norma che comunque provoca tante perplessità non arriva, mentre l’area occidentale di Napoli resta con tutti i suoi problemi insoluti.
La Bagnolifutura spa fallita, aree sotto sequestro, ingenti risorse sprecate per una bonifica mai avviata sono oggi lo specchio del fallimento delle amministrazioni comunali che si sono succedute da Bassolino fino a giungere a De Magistris, ma anche il banco di prova della poca serietà di Renzi che credo sia già al quarto finto annuncio di nomina il commissario.
Nel frattempo i cantieri aperti e in dirittura d’arrivo sono fermi e soggetti a degrado e raid vandalici. Parliamo della Porta del Parco che è costato 46 milioni. Il Parco dello sport, 24 ettari di impianti sportivi che è bloccato perché mancano 5 dei 37 milioni necessari al completamento. Senza contare l’Acquario per le tartarughe già oggetto di intrusioni con danni stimati in tre milioni o il Il cantiere dei Napoli Studios che, allo stato, è fermo ma per il quale sono già stati spesi 5 milioni.
Renzi –ha concluso l’esponente del partito di Giorgia Meloni- abbia il coraggio di ammettere il proprio errore e adotti un nuovo provvedimento: lo Sblocca Bagnoli”.
