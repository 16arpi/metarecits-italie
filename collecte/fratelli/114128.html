Europee, atto intimidatorio questa notte contro palco manifestazione FdI a Napoli. Meloni: Straordinaria presenza di oggi è stata la migliore risposta a chi voleva spaventarci

Questa notte, intorno alle 4, alcune persone si sono avvicinate al palco allestito da Fratelli d’Italia in Piazza Matteotti a Napoli per la manifestazione nazionale di chiusura della campagna elettorale e hanno lanciato delle bottiglie piene di liquido infiammabile contro la struttura, con il chiaro obiettivo di incendiarla. Gli autori del gesto sono poi fuggiti. Fortunatamente l’innesco non ha funzionato e le bottiglie non sono esplose.
“Gli addetti della sicurezza  –  ha dichiarato il presidente di Fratelli d’Italia, Giorgia Meloni – hanno subito avvertito le Forze dell’Ordine, alla quale va tutto il nostro ringraziamento per l’intervento immediato. Chi ha voluto spaventarci ha evidentemente fallito e la straordinaria partecipazione di oggi, che ha visto arrivare a Napoli oltre 30 mila persone da tutta Italia, è la migliore risposta che il popolo di Fratelli d’Italia ha potuto dare a questo atto intimidatorio”.
