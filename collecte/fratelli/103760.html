Pd, Donzelli: Rossi spende 4 milioni di soldi pubblici per la campagna personale

Toscana approva piano della comunicazione: “Ha imparato da Renzi, altro che amico dei poveri e dei disoccupati”. “Enrico Rossi si finge amico dei poveri e dei disoccupati, poi spende 4 milioni di soldi pubblici per la comunicazione. Nella sua corsa personale alla segreteria Pd il governatore ha evidentemente ben appreso dal suo ‘Re’ Renzi come si usano le istituzioni e il denaro pubblico per promuovere la propria carriera politica”. E’ quanto afferma il coordinatore dell’esecutivo nazionale e capogruppo in Consiglio regionale della Toscana di Fratelli d’Italia Giovanni Donzelli, diffondendo le cifre dello stanziamento della giunta regionale per il piano della comunicazione 2017.
 
“Soltanto per le spese di ufficio stampa e portavoce della giunta – sottolinea Donzelli – Rossi ha destinato per il 2017 ben 1,3 milioni di euro del bilancio della Regione Toscana, tutto dopo aver accentrato a sé ancora di più la comunicazione attraverso la creazione di uno speciale tavolo per l’informazione e la comunicazione. Da un lato il presidente della Regione si propone come l’uomo vicino alla gente che riporta a sinistra il Partito democratico, in concreto invece spende una valanga di euro per guadagnarsi le pagine dei giornali e le attenzioni delle tv, usando di fatto i soldi pubblici per farsi campagna elettorale. Piangono miseria quando reclamiamo più fondi per la sanità ed il sociale, tirando magicamente fuori i soldi quando servono per i propri interessi personali – conclude Donzelli – ecco la solita doppia faccia della sinistra buonista”. 
