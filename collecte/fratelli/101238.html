Cagliari; FdI presenterà candidato sindaco, nome sarà indicato entro la prossima settimana

Fratelli d’Italia è pronto a presentarsi alle elezioni comunali 2016 con un proprio candidato sindaco per Cagliari. Entro la settimana prossima Fdi indicherà il nome: “una proposta che – garantisce il portavoce regionale Salvatore Deidda – sarà sostenuta anche da altre liste collegate”.

“Il centrodestra tradizionale – spiega Paolo Truzzu,
consigliere regionale e portavoce provinciale di Fratelli d‎’Italia-An – è insufficiente per opporsi alla sinistra che governa la città ed è necessario costruire una coalizione costituita al proprio interno, e con pari dignità, da movimenti politici e liste civiche”.

Fdi è pronto: “Al nostro appello all’unità delle forze che condividono l’opposizione a Zedda e che sono legate dallo stesso spirito di cambiamento e visione
futura della città è seguito un assordante silenzio di fatto – aggiunge Alessio Mereu, consigliere comunale Fdi – se non per un invito inaccettabile a presentarci mascherati sotto una lista civica. Proposta che abbiamo pensato bene di bocciare noi, prima che a bocciarla siano gli elettori, evidentemente e a torto considerati da alcuni politici degli sprovveduti”.

Cagliari, 27 gennaio 2016
