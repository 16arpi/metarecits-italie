Benzinaio Torino, Pellegrino: Fatto che evidenzia il bisogno urgente di sicurezza dei cittadini

“Un’altra grave rapina si è consumata oggi ai danni di uno sfortunato benzinaio torinese, ferito da due malviventi dal volto coperto che non hanno esitato a gambizzarlo per assicurarsi il bottino. Un fatto che evidenzia il bisogno urgente di sicurezza dei cittadini e l’inadeguatezza della norma sulla legittima difesa approvata ieri alla Camera dalla maggioranza  senza i voti di FDI, che ha protestato in aula e davanti a Montecitorio. Un testo, quello riformato su proposta del PD, che mai avrebbe consentito a questo onesto cittadino di difendersi in maniera legittima, date le modalità con cui è stata condotta la rapina, fatta di giorno e sul luogo di lavoro: la legge approvata ieri ha, infatti, ampliato la legittima difesa solo per chi sia aggredito di notte, come se non esistesse una criminalità diurna, o per chi, aggredito in casa, reagisca sotto la spinta di un grave turbamento psichico, quasi a dire che chi viene aggredito in ufficio o in negozio vive più coraggiosamente l’esperienza. Una riforma inefficace e quasi beffarda dunque quella voluta e approvata dal Pd, che ancora una volta ha ignorato i bisogni dei Cittadini, costretti a difendersi da soli e a pagare spesso con la vita l’incapacità di un Legislatore che non potendoli fisicamente tutelare neppure lo ha saputo fare giuridicamente, per una volta bilanciando gli interessi tra aggressore e vittima a favore di quest’ultima.
Per Fratelli D’Italia la difesa è sempre legittima.”
Questo quanto dichiarano in una nota congiunta Cinzia Pellegrino – Coordinatore Nazionale del Dipartimento tutela Vittime di FdI-AN – e l’avv. Alessandra Guarini, Coordinatrice Regionale del Piemonte e Responsabile dell’Ufficio Legale.
