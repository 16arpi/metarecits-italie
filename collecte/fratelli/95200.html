Difesa, Cirielli: Governo dia risposte a Vfb e vincitori concorsi

  “Domani, nel corso del question time in Commissione Difesa alla Camera, con un’interrogazione a firma mia e dell’on. Gaetano Nastri, Fratelli d’Italia chiederà quali provvedimenti il Governo intende assumere sulla situazione di coloro che hanno prestato servizio nelle Forze Armate quali volontari in ferma breve e quella degli idonei, vincitori dei concorsi. È giusto che si diano risposte a molte migliaia di giovani che, avevano già optato per l’arruolamento come Vfb e che, per mere ragioni anagrafiche, si troverebbero preclusa ogni possibilità di inserimento nell’ambito delle forze del Comparto. A ciò si aggiunge la delicata vicenda di coloro che sono risultati non solo idonei, ma altresì vincitori di concorsi pubblici, e ancora in attesa di essere arruolati, vittime dei tagli indiscriminati della spending review. Continuare a penalizzare il comparto rischia di determinare il collasso del funzionamento del settore sicurezza, ma soprattutto di demotivare le donne e gli uomini in uniforme. Fratelli d’Italia, pertanto, si batterà per tutelare la dignità e la professionalità di chi ogni giorno difende la nostra sicurezza e libertà”.
È quanto dichiara Edmondo Cirielli, deputato di “Fratelli d’Italia” e componente dell’Ufficio di Presidenza di Montecitorio.
Roma, 29 maggio 2013
