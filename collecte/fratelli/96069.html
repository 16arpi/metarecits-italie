Dl missioni, Corsaro: Italia zimbello della comunità internazionale

“Se non si arriva a una soddisfacente soluzione della vergognosa vicenda dei due maro’ italiani prigionieri in India, l’Italia deve cominciare a dire alla comunità internazionale che non intende continuare ad essere la gallina dalle uova d’oro!”. E’ quanto ha dichiarato oggi alla Camera Massimo Enrico Corsaro, deputato di Fratelli d’Italia, nel corso della discussione in Aula sul decreto di proroga delle missioni internazionali.
  
 
“Non possiamo continuare – ha proseguito Corsaro – ad essere a disposizione dell’Europa quando Bruxelles richiede quattrini e non ci offre solidarietà sulla gestione dell’immigrazione. Non possiamo continuare ad essere la gallina dalle uova d’oro per la comunità internazionale e per la NATO, quando si tratta di mettere a disposizione nelle missioni internazionali le nostre risorse, i nostri mezzi, i nostri uomini e la nostra intelligenza per poi essere lasciati da soli quando i nostri ragazzi vengono, in spregio al diritto internazionale, tenuti sotto una giurisdizione avversa, nella quale vi è il rischio di una condanna alla pena di morte.
Non possiamo continuare – ha concluso Corsaro – ad essere lo zimbello di tutti quelli che pensano che dell’Italia si possa fare qualunque cosa”.
Roma, 4 dicembre 2013
