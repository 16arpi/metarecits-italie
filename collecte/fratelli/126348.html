Femminicidio, Rauti: altre due donne uccise, da inizio anno è mattanza senza fine. Fare Presto!

“Fate Presto! La prima pagina di oggi di Leggo con questo appello quanto mai evocativo, accompagnato dalle foto di tutte le donne uccise dall’inizio di quest’anno, impone una riflessione ma soprattutto a una mobilitazione immediata e generale che coinvolga il mondo delle Istituzioni, della politica, della cultura/scuola e dello spettacolo. Va fronteggiata quella che deve essere considerata un’emergenza endemica. In pochi giorni altre due donne sono state uccise per mano dei propri partner, portando così il drammatico bilancio a 72 vittime dall’inizio dell’anno. Una donna ogni tre giorni, una mattanza che non si ferma. E dietro questi numeri ci sono persone, spesso mamme che hanno lasciato orfani e una scia di lutti. Alcune di queste donne avevano denunciato, altre invece no. Vanno applicate con rigore tutte le misure legislative di cui disponiamo, mentre bisogna colmare quelle lacune che ancora persistono nel nostro ordinamento approvando norme più mirate già in discussione. Ma soprattutto questo gravissimo fenomeno va considerato come una questione sociale che riguarda tutti e come tale va affrontato. Insomma, raccogliamo l’appello di Leggo: facciamo presto!”.

Lo dichiara la senatrice di Fratelli d’Italia, Isabella Rauti, componente della Commissione Femminicidio.
