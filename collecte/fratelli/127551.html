Manovra, Santanchè: è una legge mancia che impedisce la ripresa


“Questa manovra di bilancio è solo una legge mancia che impedisce agli italiani la possibilità della ripresa economica”.
Lo dichiara in aula la senatrice di Fratelli d’Italia Daniela Santanché.
“Una manovra – sottolinea Santanché – che manca totalmente di visione e che rappresenta solo una sommatoria di micro provvedimenti utili solo per la campagna elettorale. Una legge sbagliata nel metodo, bloccata per un mese in Commissione Bilancio perché nella maggioranza c’era l’esigenza di portare ciascuno a casa la propria bandierina, e sbagliata nel merito, visto che le proposte fatte dall’opposizione sono state bocciate per principio e non per essere stata analizzata come avrebbe dovuto essere, al netto di quelle approvate grazie alle pressioni che abbiamo esercitato sulla maggioranza e sul governo”.
“Questo governo – conclude Santanché – ha fatto peggio di ogni altro precedente, hanno il coraggio di parlare di manovra espansiva a fronte anche di finanziamenti per soli 7mila euro quando tutti sappiamo che la sua espansività dipende dal Pnrr e dalla sospensione del patto di stabilità. Noi di Fratelli d’Italia siamo un’opposizione patriottica e siamo orgogliosi di essere diversi”.

