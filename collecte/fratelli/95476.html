Mediaset, La Russa: Diritto Pdl chiedere rinvio, FdI d’accordo

“C’è sempre stato un accoglimento della richiesta quando una parte politica chiede una sospensione per avere la possibilità di assumere delle valutazioni e delle decisioni. La democrazia è anche questa. Questo rispetto Fratelli d’Italia ce l’ha”.
Così il presidente di Fratelli d’Italia, Ignazio La Russa, intervenendo in Aula sulla richiesta di sospensione dei lavori.
“Il Popolo della Libertà – ha concluso La Russa – ci chiede di poter riflettere oggi e chi come noi, pur stimandolo non ha votato il Presidente della Repubblica, chi come noi ha votato contro la formazione di questo governo, chi come noi ha fatto ostruzionismo contro lo ‘svuota carceri’, chi come noi quindi non ha motivo di fare scelte per partito preso, oggi sente il dovere di dire forte e chiaro che non si fa un gioco ipocrita. Noi siamo sereni, siamo sinceri e siamo in grado di dire gli amici del Pdl: abbiamo assolutamente il convincimento che sia un vostro diritto chiederci un breve rinvio e da parte nostra sia un dovere concedervelo”.
Roma, 10 luglio 2013
