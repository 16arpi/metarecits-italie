L. stabilità, Crosetto: Alto tradimento in atti e scelte Letta, fiducia su manovra inutile e dannosa

«Oggi il governo Letta incassa una fiducia scontata su una manovra inutile e dannosa. Per la maggioranza dei parlamentari e dei membri dell’esecutivo l’unico scopo reale di questo voto è quello di mangiare il panettone a Natale. Passa una manovra piena di tasse nascoste dietro la dicitura ‘clausole di copertura’. E mentre tutti sono occupati a discutere di Iuc, legge elettorale o di forconi, Letta ed i suoi amici, che non sono quelli del Pd, portano a casa risultati importanti: banche ed assicurazioni fanno il pieno, l’Unione europea continua a macinare passi verso la privazione di ogni spazio di sovranità nazionale attraverso i suoi inamovibili burocrati.
  
L’alto tradimento che talvolta il M5S invoca per Napolitano è in realtà quotidianamente presente negli atti e nelle scelte di Letta. Non dico del suo governo, perché sono convinto che siano esclusiva di una sua personale linea politica non esplicitata e che ha come obiettivo qualche ruolo internazionale non necessariamente politico».
 
È quanto dichiara il coordinatore nazionale di Fratelli d’Italia, Guido Crosetto.
 
Roma, 20 dicembre 2013
