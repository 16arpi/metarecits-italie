Scritta cancellata, continua botta e risposta tra Meloni e Raggi. Il presidente di FdI al sindaco di Roma: Risponderai nel merito?

Continua il botta e risposta su Twitter fra il presidente di Fratelli d’Italia, Giorgia Meloni, e il sindaco di Roma, Virginia Raggi, sulla storica scritta del 1948 alla Garbatella cancellata dal Campidoglio. Stamattina il presidente di Fratelli d’Italia aveva commentato l’episodio scrivendo “dopo gli ultimi deliri per vietare una via ad Almirante e cancellare quelle intitolate a ‘esponenti’ del ventennio, forse la Raggi avrà scambiato Garibaldi per un fascista”. A sua volta il sindaco Raggi ha risposto scrivendo “No, Giorgia Meloni, i fascisti li riconosco”. Il presidente di Fdi ha ulteriormente risposto in un tweet al primo cittadino della Capitale dichiarando “quindi avete cancellato una scritta che stava lì da 70 anni per pura imbecillità? Una volta tanto risponderai anche nel merito o ti nasconderai per sempre dietro lo spauracchio del fascismo?”.
