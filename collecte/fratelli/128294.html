Copasir, Urso: continua indagine conoscitiva su desecretazione degli atti. Oggi audizione Ettore Rosato

“Il Comitato parlamentare per la sicurezza della Repubblica nella seduta odierna ha audito il presidente del Comitato di Vigilanza sull’attività di documentazione della Camera dei Deputati, on. Ettore Rosato, proseguendo nella indagine conoscitiva sulle modalità di attuazione della desecretazione degli atti per una migliore conservazione e accessibilità dei documenti. Nel corso dell’audizione è stata illustrata la modalità con la quale l’archivio storico della Camera interagisce con gli enti originari per dare attuazione alle direttive emanate in questi anni in materia di declassifica. Si è inoltre approfondita la modalità con la quale i documenti, divenuti consultabili, sono messi a disposizione del pubblico”.

Lo rende noto il senatore Adolfo Urso, presidente del Copasir.
