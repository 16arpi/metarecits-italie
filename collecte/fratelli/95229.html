Imu, Meloni: Impignorabilità prima casa è proposta FdI

«Lo slittamento dell’Imu non è una risposta: è prendere tempo. Se il governo avesse voluto dare una risposta concreta ai cittadini l’avrebbe abolita. Ha invece dovuto sospenderla perché nella maggioranza ci sono idee completamente diverse su che cosa si debba fare di questa tassa».
È quanto ha detto nel corso della trasmissione di Radio2, “28 minuti” il capogruppo alla Camera di Fratelli d’Italia, Giorgia Meloni.
«L’impignorabilità della prima casa è una proposta di Fratelli d’Italia. Siamo stati i primi a parlarne e ad inserirla nel programma. Ora stiamo lavorando per introdurre questa norma e per rendere immediatamente esecutiva la sospensione degli sfratti, delle case messe all’asta e dei pignoramenti. Speriamo di poter raggiungere velocemente l’obiettivo, visto che la nostra proposta sembra essere diventata patrimonio comune di tutti i partiti. Quello che il governo può fare per decreto velocizzando i tempi è sospendere intanto i pignoramenti in corso, poi fare una norma per sancire l’impignorabilità della prima casa. Fratelli d’Italia sta lavorando su entrambe le proposte, che  in queste ore presenteremo nelle commissioni competenti, nell’ambito degli emendamenti al decreto sulla sospensione del pagamento dell’Imu», conclude Meloni.
Roma, 5 giugno 2013
