Giustizia, Varchi: Governo recepisca proposta dei magistrati onorari

“Prendiamo atto che a quasi un anno dal suo insediamento, il governo non ha avuto abbastanza tempo né per studiare, né per individuare le soluzioni circa la grave situazione nella quale versano i magistrati onorari”.
Lo dichiara Carolina Varchi, deputato di Fratelli d’Italia e capogruppo in Commissione Giustizia illustrando il question time al ministro della Giustizia Bonafede.
“I magistrati onorari – ha aggiunto il deputato di FDI – hanno presentato una proposta in larga parte condivisa anche dalla magistratura ordinaria: dopo tutte le promesse non mantenute, l’esecutivo ne prenda atto, la recepisca e dia corso alle istanze di circa cinquemila persone che tengono in piedi l’intero Sistema giudiziario. Ogni giorno nei tribunali d’Italia ci sono viceprocuratori onorari che trattano udienze ricevendo 70-80 fascicoli che hanno visto solo pochi minuti prima; ci sono Giudici di pace e magistrati al monocratico che emettono delle sentenze e fanno tutto questo senza tutele e senza garanzie”.
“Credo – ha concluso Carolina Varchi – che un governo che si autodefinisce ‘del cambiamento’ debba dimostrare di esserlo e anche in questo caso non lo ha fatto”.
