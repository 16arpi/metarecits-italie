Europee, Meloni: Italia ha bisogno di sovranità, rivedere presenza in Ue e zona euro

«Per recuperare giustizia, anche con l’Europa, abbiamo un bisogno disperato di sovranità. L’Italia deve completamente rivedere la sua presenza all’interno dell’Ue e della zona euro perché a queste condizioni alla nostra Nazione non conviene restare nella moneta unica, che non è agganciata all’economia media degli Stati che ne fanno parte ma a quella tedesca.
  
L’Italia ha bisogno di una classe politica capace di difendere l’interesse del nostro popolo e non quello della Commissione Ue che si permette di ridere in faccia ai nostri presidenti del Consiglio. Persone capaci di alzare la testa, di non accettare le condizioni e i vincoli che ci sono stati imposti grazie alla connivenza degli ultimi presidenti del consiglio particolarmente graditi a Bruxelles. Nel corso di questa campagna elettorale sentirete dire da più parti ‘basta l’Ue a trazione tedesca, rivediamo i patti e il fiscal compact’ ma saranno quegli stessi partiti che poi in Europa stanno nel Ppe della Merkel, come FI e Ncd o nel Pse di Schulz come il Pd. Per queste elezioni europee c’è chi ha messo nel proprio simbolo il nome di un liberale belga e di un leader greco. Noi invece, che siamo fieri degli italiani votiamo italiano. E il nostro nome è Fratelli d’Italia-Alleanza nazionale perché difendiamo gli interessi del nostro popolo
Lo ha detto il presidente di Fratelli d’Italia-Alleanza Nazionale, Giorgia Meloni, nel corso di una manifestazione elettorale a Guidonia.
Roma, 23 aprile 2014
