Presentazione campagna nazionale per la sicurezza stradale &#8220;Fratello Maggiore&#8221;

Torna anche quest’anno la Campagna Nazionale “FRATELLO MAGGIORE” promossa dal Dipartimento tutela Vittime Fratelli’Italia-AN per divulgare la cultura della sicurezza stradale con eventi mirati al coinvolgimento dei più giovani. Sono diverse da nord a sud le discoteche e i disco pub che hanno già dato disponibilità ad aderire al mio progetto grazie all’interessamento dei Referenti competenti per territorio. L’iniziativa prevede che in un gruppo di giovani si scelga un componente che farà da angelo custode, una sorta di “fratello maggiore” putativo che si premurerà di non bere alcolici per guidare l’auto che riporterà il gruppo di amici a casa in condizioni di sicurezza dopo il divertimento notturno. Al “fratello maggiore” designato verrà donato all’ingresso della discoteca o del pub il tipico braccialetto tricolore di Fratelli d’Italia per distinguerlo nel gruppo e gli verrà consegnato un buono sconto per bere soltanto bevande analcoliche. Il messaggio che intendiamo trasmettere è l’importanza di un comportamento responsabile alla guida guidando solo se si è sobri e non si è fatto uso di sostanze stupefacenti. Il feedback positivo delle generazioni più giovani ai continui stimoli proposti dalle numerose campagne per la sicurezza stradale promosse dal Dipartimento ha dimostrato che l’obiettivo è stato centrato, che l’attenzione è stata attirata nella giusta misura, con le metodologie adeguate ed ha dato prova che insistere sul tema della prevenzione dev’essere un’attività costante. La sicurezza sulle strade dev’essere uno stile di vita, qualcosa che fa bene a noi prima che agli altri. La sicurezza sulle strade dev’essere un gesto di amore per la Vita propria ed altrui, nella consapevolezza che la prevenzione può fare la differenza sugli esiti nefasti di una condotta irresponsabile. Il mio ringraziamento speciale a tutti i “fratelli maggiori” d’Italia che aderiranno all’iniziativa dimostrando di avere la testa sulle spalle e di essere responsabili, perché non c’è dono più bello della vita che abbiamo. I portavoce dei circoli Fratelli d’Italia-AN delle zone scoperte da Referenti territoriali del Dipartimento possono comunque aderire all’iniziativa contattando il Coordinatore nazionale alla mail montinari@fdivittimeviolenza.it . Ulteriori informazioni e dettagli sono disponibili su www.fdivittimeviolenza.it nella sezione “Progetti in essere”.
SCARICA LA LOCANDINA
