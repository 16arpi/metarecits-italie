Tasi, Crosetto: Con Governi calati dall&#8217;alto&#8230;

 …QUADRUPLICATE LE TASSE SULLA CASA. «Il sottosegretario Delrio dice che il Governo si aspetta 40 miliardi di euro dalla Tasi. Ma i cittadini potranno sapere chi li pagherà solo dopo le elezioni.
  
Una cosa è certa: dopo il commissariamento dell’Italia da parte dell’Unione europea ed i vari governi calati dall’alto, prima con l’accordo di Pd e FI e ora con quello di Ncd, le tasse sulla casa sono quadruplicate. Questa sciagurata politica economica sta distruggendo da una parte la domanda interna e quindi il tessuto economico italiano e dall’altra sta portando fieno alla setta di Grillo e Casaleggio. Renzi ed i suoi alleati stanno bruciando qualunque possibilità di arginare il cancro 5 Stelle con una politica coraggiosa, seria e rinnovatrice. Berlusconi dal canto suo tiene prigioniero il centrodestra in nome dei suoi interessi e della sua difesa. Loro due ed i loro cortigiani sciocchi porteranno la responsabilità politica di ciò che sta per succedere in Italia: Grillo è solo un saprofita che cresce grazie alla decomposizione della politica con la P maiuscola ed alla degenerazione dei maggiori partiti. Ma ormai è diventato più grande degli organismi dei quali si è nutrito ed è in grado di produrre da solo tutti i danni che vorrà».
È quanto dichiara Guido Crosetto, coordinatore nazionale di Fratelli d’Italia-Alleanza Nazionale e candidato alla Presidenza della Regione Piemonte.
Roma, 19 maggio 2014
