Istat: nuovi dati positivi, raccogliamo frutti buongoverno

“I dati positivi dell’Istat di oggi ci danno ancora più forza per proseguire con determinazione il percorso intrapreso. Grazie all’efficace azione del governo Meloni crescono potere d’acquisto delle famiglie, reddito e consumi. Certo, si può e si deve fare sempre di più, ma sono dati oggettivi che dimostrano un miglioramento della condizione economica dei nostri cittadini e, cosa di non poco conto, anche che c’è maggiore fiducia nel futuro. Tutto questo mentre si segnala la netta riduzione del rapporto deficit Pil. Come ha ribadito oggi Giorgia Meloni con Fratelli d’Italia la nostra Nazione ha conosciuto un’inversione di rotta ed i dati ogni giorno confermano che siamo sulla strada giusta”. Lo dichiara il capogruppo di Fratelli d’Italia alla Camera, Galeazzo Bignami.
“L’anno è appena iniziato e già arrivano dati incoraggianti sullo stato della nostra economia: forse questi numeri manderanno di traverso alle opposizioni le ultime fette di panettone, ma raccontano di una Nazione che è entrata nel 2025 in buona forma”, afferma Marco Osnato – presidente della Commissione Finanze della Camera e responsabile economico di Fratelli d’Italia – commentando i dati Istat sul terzo trimestre 2024: continua la progressione del potere d’acquisto, del reddito disponibile della propensione marginale al consumo; torna positivo il saldo primario delle amministrazioni pubbliche. “I due ambiti in cui abbiamo registrato risultati apprezzabili, legati rispettivamente alla domanda e ai conti pubblici, riflettono l’impegno del governo Meloni verso scelte strutturali che hanno rimesso in moto la spesa privata senza intaccare la stabilità finanziaria. Non più fantomatici boom del Pil dopo l’abisso in cui ci avevano precipitato Pd e M5s, né provvedimenti radioattivi che lasciano un cratere nel bilancio dello Stato, ma una crescita frutto della gestione responsabile. Chi tifa contro se ne faccia una ragione: gli italiani continueranno a raccogliere i frutti di un lavoro eccellente”, conclude Osnato.
