Sigaretta elettronica, Corsaro: Tassa stupida e immorale

“La stupidità è arma più pericolosa di cattiveria e malafede, perché agisce in modo inconsapevole ed incontrollato. Come era facile prevedere, e come Fratelli d’Italia aveva vanamente cercato di far capire in sede di discussione della legge, la super tassa sulle sigarette elettroniche provoca i primi effetti reali prima ancora di produrre un euro di gettito erariale: centinaia di aziende stanno chiudendo e migliaia di persone restano senza lavoro, e conseguentemente anche l’introito fiscale preventivato non sara’ mai incassato”.
  
 
Lo dichiara Massimo Corsaro, deputato di Fratelli d’Italia.
“Se in più – continua Corsaro – si considera che parliamo di un’attività commerciale che si rivolge ad una clientela che cerca di smettere di fumare, al danno economico complessivo si aggiunge l’immoralità della scelta adottata. Non volendo neppure immaginare che l’Esecutivo e la sua maggioranza siano stati condizionati dalla lobby del tabacco e dagli interessi del Monopolio di Stato che intende mantenere le sue entrate vendendo prodotti che, per norma dello stesso Stato, devono avvertire l’utente dei propri effetti gravemente nocivi alla salute, non resta che rilevare che siamo governati da persone stupide. Tertium non datur”.
Roma, 26 agosto 2013 
 
