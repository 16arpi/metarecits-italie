Camera, Meloni: Famiglia FdI si allarga in Parlamento con ingresso Giovanna Petrenga

«La grande famiglia di Fratelli d’Italia sta crescendo a livello nazionale e su tutto il territorio. Tanti esponenti si avvicinano a noi, forse convinti dalla coerenza e dalla serietà delle battaglie che facciamo in nome e per conto degli italiani. Oggi il grande annuncio che facciamo è quello dell’adesione dell’on. Giovanna Petrenga, che sceglie di aderire al gruppo parlamentare di Fratelli d’Italia. E a me fa particolarmente piacere perché Giovanna Petrenga è una donna, è una donna concreta che viene dal territorio, è un dirigente dello Stato che ha lavorato al ministero dei Beni Culturali come soprintendente e quindi conosce bene il tema della responsabilità alla quale vanno richiamati gli italiani indipendentemente dal ruolo che ricoprono. Ed è una delle parlamentari che hanno l’attività più seria e costante in Parlamento. La famiglia di Fratelli d’Italia si allarga e cresce con persone serie, capaci, credibili, qualificate e radicate sul territorio, perché è quello di cui l’Italia ha bisogno. Ringrazio Giovanna, ne sono molto fiera e nei prossimi giorni annunceremo altre importanti adesioni a FdI».
È quanto dichiara il presidente di Fratelli d’Italia, Giorgia Meloni.
