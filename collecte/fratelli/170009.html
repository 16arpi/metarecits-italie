Cucina: cuochi veri ambasciatori del Made in Italy

“Il ruolo dei cuochi ha un’importanza storica, soprattutto in una nazione come la nostra. La specificità e la varietà della cucina italiana, espressione dei nostri territori, si distingue in tutto il mondo”. 
Lo ha detto il deputato di Fratelli d’Italia e Questore della Camera, Paolo Trancassini, intervenendo in collegamento con l’ottava edizione dei Campionati di cucina italiana in corso a Rimini. 
“Soprattutto in questa stagione, nella quale è evidente l’attenzione del governo e del nostro partito alla cucina italiana e al made in Italy, i cuochi svolgono un ruolo fondamentale per vincere la sfida per la valorizzazione delle nostre eccellenze” prosegue il deputato. “Sono loro che, con sapienza e maestria, mescolano i prodotti grazie ai saperi locali della tradizione, orientano gli acquisti degli imprenditori e delle aziende scegliendo gli ingredienti migliori. I cuochi sono i veri ambasciatori del made in Italy, perché lo praticano ogni giorno, sono centrali non solo per la valorizzazione del made in Italy ma anche come vettore di sviluppo e di crescita economica” conclude Trancassini.
