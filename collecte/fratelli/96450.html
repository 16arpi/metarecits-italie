Napolitano, Crosetto: Se tutto falso, allora Monti è un mitomane

«Le parole chiare del Capo dello Stato mettono la parola fine ad ogni polemica: è solo fumo. Bene, meglio. Ma se le parole del Presidente Napolitano significano che tutto ciò che è stato scritto oggi è falso e che il nome e l’idea di Monti sono successive alle dimissioni di Berlusconi, la conclusione può essere una sola: il senatore a vita Monti è un mitomane che si è aggirato per tutta l’estate chiedendo a persone autorevolissime come Prodi e De Benedetti inutili pareri su un’ipotesi che si era inventato.
  
La cosa inquietante è che, benché psicologicamente instabile, sia riuscito a prevedere perfettamente quello che sarebbe successo, sia stato nominato senatore a vita e gli sia stato dato l’incarico di formare il governo. Sembra un romanzo. Di pessima fattura».
È quanto dichiara il coordinatore nazionale di Fratelli d’Italia, Guido Crosetto.
Roma, 10 febbraio 2014
