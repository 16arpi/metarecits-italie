Ergastolo, Meloni: A Pd non basta indulto mascherato

«Non comprendo il goffo tentativo del Pd di strumentalizzare le scelte di Papa Francesco sulla riforma dell’ordinamento giuridico Vaticano. Evidentemente ai democratici non basta aver portato a casa un indulto mascherato che fa pagare ai cittadini il sovraffollamento carcerario rimettendo in libertà migliaia di condannati  per reati gravi come rapine, incesto, crollo doloso: ora propongono anche di cancellare l’ergastolo. Una pena, che seppur prevista dal nostro ordinamento e difficilmente viene scontata nella realtà. Consideriamo questa proposta una irresponsabile mancanza di rispetto nei confronti delle vittime e delle famiglie che quei reati, così gravi da prevedere il carcere a vita, li hanno subiti. Uno Stato laico, che voglia essere giusto, si interroga e lavora per assicurare giustizia e tutelare le vittime e per garantire la certezza della pena. Su questo siamo disponibili sin da subito a confrontarci e collaborare con tutte le forze politiche».
È quanto dichiara il presidente dei deputati di Fratelli d’Italia, Giorgia Meloni.  
Roma, 11 luglio 2013
