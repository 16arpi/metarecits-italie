Pensioni, Meloni: Lettera a Napolitano per avere suo parere su nomine presidenti Corte Costituzionale

«Domani invierò una lettera al Presidente della Repubblica, Giorgio Napolitano. L’art. 135 della Costituzione prevede che il Presidente della Corte Costituzionale resti in carica tre anni. Dal 1956 ad oggi, però, solo in quattro hanno portato a termine il mandato. Tutti gli altri sono stati nominati, per prassi, in base all’età, ovvero a ridosso della pensione. Questo ha consentito loro di avere una pensione più alta. Ecco vorrei sapere cosa ne pensa il Capo dello Stato, se si può fare oppure no.
  
Mi chiedo se sia giusto che in Italia persone che si comportano in questo modo abbiano poi la facoltà di bloccare, senza appello, leggi giuste perché la Corte costituzionale è l’unico organo che decide dell’applicazione della nostra Costituzione. Sono loro ad aver bocciato il contributo di solidarietà sulle pensioni d’oro e quando ho fatto presente che questi giudici sono tutti pensionati d’oro, sono stata attaccata. In Italia non c’è giustizia e finché la gente non potrà fidarsi delle Istituzioni nulla potrà cambiare».
È quanto ha annunciato il presidente dei deputati di Fratelli d’Italia, Giorgia Meloni, nel corso della trasmissione “L’Arena”, su Rai 1. 
 
Roma, 13 ottobre 2013
 
