Berlusconi, Meloni: Poteri occulti hanno commissariato democrazia

«Il libro di memorie di Timothy Geithner smaschera definitivamente il complotto che nel 2011 ha rovesciato il governo di centrodestra democraticamente eletto dagli italiani.
  
Dopo le rivelazioni contenute nel libro di Friedman, arriva oggi la voce autorevole di un ex ministro del governo statunitense che conferma come poteri stranieri e occulti hanno commissariato la democrazia italiana per mettere alla guida della Nazione un esecutivo che rispondesse agli ordini della Ue, della Bce e delle lobby economiche e finanziarie. Il tutto grazie all’ignobile sostegno di alcune personalità e rappresentanti istituzionali italiani. Di fronte a questi fatti non servono giri di parole: ci troviamo davanti ad un atto di alto tradimento contro la Repubblica Italiana. Di fronte a questo attentato alla sovranità e all’indipendenza nazionale, Fratelli d’Italia-Alleanza Nazionale sostiene la proposta di istituire una commissione parlamentare d’inchiesta per fare piena luce su quello che è successo e di mettere in campo tutte le iniziative legislative necessarie».
È quanto dichiara il presidente di Fratelli d’Italia-Alleanza Nazionale, Giorgia Meloni.
Roma, 13 maggio 2014
