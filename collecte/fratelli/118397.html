Coronavirus, Bignami: Parole Mauri tolgono dubbi su strumentalità task force

E perché nominare solo persone scelte da esecutivo?  

“Se avevamo dubbi sulla strumentalità della task force contro le fake news annunciata dall’esecutivo, le parole del viceministro Mauri ci hanno tolto ogni dubbio. L’obiettivo di questa task force non è quella di fornire una informazione corretta e obiettiva, ma quella di mettere il bavaglio alle opposizioni selezionando le notizie da portare all’opinione pubblica, censurando come fake news quelle non gradite e soprattutto nascondendo i fatti per impedire agli italiani di farsi una libera opinione su quanto sta avvenendo. Se davvero la maggioranza ritiene importante questo strumento, perché escludere le opposizioni? Perché nominare solo persone scelte dal potere esecutivo?
La verità è che a Mauri, così come al governo, non interessa la verità delle notizie, ma solo togliere il diritto di parola e, se possibile, anche di pensiero a chi non è allineato. Ancor più inquietante è che a perseguire questo scopo con tanta tenacia sia anche un viceministro dell’Interno”.
Lo dichiara Galeazzo Bignami, deputato di Fratelli d’Italia.
