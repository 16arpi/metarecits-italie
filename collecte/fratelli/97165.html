Europee, La Russa: Berlusconi ed Alfano sono veramente interessati al centrodestra?

“Noi vogliamo sapere se, a parte la Lega con la quale abbiamo molti argomenti in comune, Alfano e Berlusconi sono veramente interessati al centrodestra o se lo sono solo di giorno per poi, come Penelope disfare la tela di notte”.
  
 
Così Ignazio La Russa, deputato di Fratelli d’Italia-Alleanza Nazionale intervenendo a Pomeriggio 5.
“Non si può essere interessati al centrodestra – ha aggiunto La Russa – e dire che ‘Renzi mi piace talmente tanto che lo vorrei nel mio partito’. Non si può essere interessati al centrodestra se prima non si esce dalla maggioranza e mi riferisco ad Alfano e se non si dice che non vanno bene riforme assurde come quella della legge elettorale che fa scegliere ancora ai segretari di partito e non ai cittadini i deputati da eleggere”.
“Chi dice ‘aiuto Renzi’ – ha concluso il deputato di Fdi-An – e poi litiga come fanno Alfano e Berlusconi per chi è più compare del premier, non potrà mai fare un centrodestra che vince ma al massimo un centrodestra che mira a stare a galla”Roma, 27 maggio 2014
