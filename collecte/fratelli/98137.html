Centrodestra, La Russa: Per ricostruirlo si parta da presidenzialismo

“Se veramente si vuole costruire una seria alternativa alla sinistra di Renzi, dopo le elezioni regionali che hanno visto il centrodestra al suo minimo storico, è necessario partire da alcuni chiari e comprensibili obiettivi sul terreno delle riforme istituzionali.

Il centrodestra formuli unitariamente a Renzi la richiesta vincolante e decisiva di inserire l’elezione diretta del Presidente della Repubblica nel testo predisposto dal governo e sul quale viene chiesta l’approvazione anche all’opposizione. Considerato positivamente da oltre l’80% degli italiani, il presidenzialismo dovrebbe essere ritenuto dai partiti dichiaratamente non di sinistra la condizione indispensabile per dare la propria condivisione al complesso delle riforme in discussione in Commissione Affari costituzionali alla Camera. Mi aspetto, sin dai prossimi giorni, un incontro impegnativo su questo punto con tutte le forze politiche interessate”.
Lo dichiara Ignazio La Russa, deputato di Fratelli d’Italia-Alleanza Nazionale e componente  della Commissione Affari costituzionali della Camera.
