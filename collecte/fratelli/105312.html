Reato tortura, La Russa: E&#8217; offesa a forze dell&#8217;ordine. A ufficio presidenza FdI proporrò referendum abrogativo

“Il testo di legge sul reato di tortura approvato ieri dalla Camera è una vergogna, una offesa alle Forze dell’ordine, che le espone a possibili strumentali denunce da parte di quei delinquenti che i nostri uomini in divisa sono quotidianamente chiamati a contrastare”.
Lo dichiara il deputato di Fratelli d’Italia Ignazio La Russa.
“Ancora una volta – aggiunge il deputato di FDI – la sinistra invece di tutelare il comparto sicurezza, sembra schierarsi con chi delinque. Come se già non fossero stati sufficienti i numerosi ‘svuota carceri’ approvati in questi ultimi anni, ora, con questo testo di legge la cui formulazione è molto vaga ed indeterminata e che altro non è che un compromesso voluto da chi guarda sempre con sospetto all’operato dei nostri uomini in divisa, si lascia al giudice l’interpretazione di un reato”.
“Martedì, – conclude La Russa – durante l’ufficio di presidenza di Fratelli d’Italia, avanzerò la proposta di un referendum abrogativo di questa legge, magari associandolo a quel referendum abrogativo annunciato nei giorni scorsi da Giorgia Meloni, sull’altra vergognosa legge voluta dalla sinistra: lo Ius soli”.
