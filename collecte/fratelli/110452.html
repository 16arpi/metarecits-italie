Diciotti, Silvestroni: Migranti in fuga dal centro di accoglienza di Rocca di Papa. Blocco navale unica soluzione

“E’ passata appena una settimana dall’arrivo dei 100 migranti della nave Diciotti a Rocca di Papa che 30 già risultano dileguati nel nulla e non sono gli unici scappati dai centri tra tutti quelli sbarcati a Catania il 25 agosto. Eppure la struttura di Mondo Migliore, che peraltro ho avuto anche occasione di visitare il giorno del loro arrivo, era pronta ad una accoglienza di eccellenza. Non se ne può più della falsa narrazione della sinistra che ci racconta di migliaia di disperati in fuga da guerre e massacri quando la realtà invece ci dice ben altro. La stragrande maggioranza di questi migranti sono solo in cerca di un’opportunità di vita migliore: desiderio legittimo, ma che non può avvenire sulla pelle degli italiani e dell’Italia avallando un sistema illegale di presenza clandestina nel nostro paese. Dispiace constatare che il Governo si sta dimostrando ancora troppo timido rispetto alla gestione dell’immigrazione selvaggia. L’unica soluzione possibile per fermare l’invasione è quella che Fratelli d’Italia con Giorgia Meloni va ribadendo da sempre: BLOCCO NAVALE SUBITO al largo delle coste libiche! Qualunque altra opzione non farà altro che mettere toppe su una situazione emergenziale che sta diventando ogni giorno sempre più fuori controllo. Intanto dei 30 fuggiti nessuna traccia. Evidentemente la disperazione non era così tanta se hanno preferito rinunciare a vitto e alloggio gratis per chissà quali mete…Mi domando se i centri sociali che qualche giorno fa sventolavano i cartelli “WELCOME” davanti al centro di Rocca di Papa oggi hanno preparato quelli con scritto “GOODBYE”… Lo ha dichiarato in una nota il deputato di Fratelli d’Italia Marco Silvestroni.
