Immigrazione, Rampelli: Ad Alessandra Moretti invierò la tessera di FdI

“Ho ascoltato con interesse  le dichiarazioni fatte dall’on. Alessandra Moretti del PD e mi sono immediatamente proposto di inviarle a domicilio una tessera di Fratelli d’Italia. Finalmente il PD sembrerebbe pronto a bloccare gli imbarchi dalla Libia per salvare vite umane e non limitarsi a soccorrere solo quelle imbarcazioni intercettate dai nostri sistemi di controllo, a contrastare gli scafisti (seconda economia di quello Stato), a dichiarare guerra ai trafficanti di uomini, a combattere la povertà in Africa con piani d’investimento e sviluppo e non con i centri d’accoglienza e i sussidi economici che creano discriminazione nei confronti dei poveri non immigrati. Speriamo non siano dichiarazioni elettorali, ma corrispondano a un sincero pentimento rispetto a politiche del tutto sbagliate praticate fin qui dalla sinistra e dal governo”. È quanto ha dichiarato il capogruppo di Fratelli d’Italia-Alleanza nazionale Fabio Rampelli, partecipando insieme alla deputata del Pd Alessandra Moretti alla trasmissione di Sky pomeriggio condotto da Paola Saluzzi.
