Roma. Mollicone: Abbiamo stroncato ‘stanze del buco’

“I dati forniti oggi dall’Agenzia Capitolina sulle Tossicodipendenze (ACT) sono il segno tangibile dell’ottimo lavoro svolto in questi cinque anni dall’Amministrazione di centrodestra. Un successo che è certificato dall’incremento del 26,7% di servizi sul territorio, rispetto a quelli prestati dal centrosinistra tra il 2005 e il 2008, e dall’importante risultato ottenuto con il 56,85 di decessi in meno tra il 2009 e il 2012, rispetto ai dati forniti durante la gestioni precedenti”.  
È quanto dichiara Federico Mollicone, consigliere di Fratelli d’Italia in Aula Giulio Cesare e presidente della Commissione Politiche giovanili di Roma Capitale.
“Con le stanze del buco la sinistra favorì le tossicodipendenze, noi le abbiamo stroncate con la prevenzione e promuovendo modelli di vita sani. Un risultato importantissimo, frutto di un lavoro imparziale che ha posto fine anche a una lunghissima stagione, durata 12 anni, caratterizzata da affidamenti diretti, proroghe e dalla scarsità di controlli sulle spese sostenute dagli enti aggiudicatari. Una battaglia di trasparenza e legalità nella quale Fratelli d’Italia, attraverso suoi rappresentanti in Aula, è stata e sarà sempre in prima linea. Complimenti al direttore dell’ACT, Massimo Canu, che, nonostante le crociate ad personam, ha dimostrato fermezza e grandi competenza”, conclude Mollicone.
Roma, 3 maggio 2013
