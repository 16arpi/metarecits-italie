X commissione, Silvestroni: Rilancio imprese e turismo il mio impegno da capogruppo

“Sono particolarmente soddisfatto di far parte della commissione che andrà ad occuparsi di attività produttive, commercio e turismo nel ruolo di capogruppo di Fratelli d’Italia perché è mia ferma convinzione che è esattamente qui che si trova il motore pulsante del nostro bel paese. L’Italia è una nazione con delle potenzialità straordinarie ad oggi ancora inespresse, talvolta per incapacità di visione e di gestione, talaltra per inseguire un’idea di sviluppo non calzante con le nostre vocazioni e risorse primarie” così ha commentato il deputato di FdI Marco Silvestroni la sua nomina a capogruppo nella X Commissione Permanente.
“Ringrazio il mio gruppo per la fiducia accordatami, svolgerò questo ruolo con responsabilità ed impegno insieme al collega Zucconi, poiché è mia ferma convinzione, e in questa direzione ci batteremo, che attraverso interventi e investimenti mirati per il rilancio e la promozione turistica, il sostegno al commercio e alla piccola e media impresa, la tutela e la valorizzazione del made in Italy, la salvaguardia dei poli industriali, sarà possibile rilanciare in modo virtuoso l’economia italiana che da troppo tempo si trova in una situazione stagnante e ridare così fiducia e speranza a chi vuole investire in Italia e nell’Italia. Buon lavoro a tutti noi” ha concluso il deputato.
