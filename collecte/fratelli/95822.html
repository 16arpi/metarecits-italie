Carceri, Meloni: Senza certezza della pena siamo finiti, no amnistia e indulto

«Fratelli d’Italia ha votato contro i cosiddetti “svuota carceri” che il governo Letta ha già varato e ha sempre dichiarato di essere contrario a provvedimenti di amnistia e di indulto. Lungo tutta la sua storia repubblica l’Italia, di tanto in tanto, ha pensato di poter risolvere il problema dell’emergenza carceraria in questo modo, ma nulla è stato risolto. La questione del sovraffollamento carcerario va affrontata strutturalmente, perché altrimenti si fa pagare agli italiani l’incapacità dello Stato ad affrontare e risolvere il problema.
  
Dobbiamo dire la verità: ogni volta che viene varato un provvedimento di questo tipo una percentuale non irrilevante di coloro che vengono rimessi in libertà torna a delinquere. È corretto dire che il mandante di quei nuovi reati è lo Stato italiano, perché quelle persone non dovevano essere fuori dalle carceri. È altrettanto corretto dire che se viene meno definitivamente in Italia la certezza della pena siamo finiti».
È quanto ha dichiarato nel corso della trasmissione di Rai Tre “agorà” il presidente dei deputati di Fratelli d’Italia, Giorgia Meloni.
Roma, 14 ottobre 2013
