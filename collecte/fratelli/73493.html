Tridico pensa agli immigrati e il governo dimentica italiani all’estero

“Mentre il presidente dell’Inps Tridico propone di allargare agli immigrati il reddito di cittadinanza, con il connivente silenzio del governo, i nostri connazionali all’estero sono abbandonati a se stessi. Non più di un anno fa, infatti, il nostro governo firmò un Protocollo per la costruzione di un ospedale italiano a Caracas, che sarebbe servito per dare maggiore e migliore assistenza ai tanti venezuelani di origine italiana che vivono lì. Da allora non si sa che fine abbia fatto quel progetto. E dire che si tratterebbe di una struttura importante, vista la gravissima crisi sia economica e sia politica che sta vivendo il Venezuela. Senza dimenticare le difficilissime condizioni in cui versa la nostra comunità in Venezuela.
Per questa ragione ho presentato un’interrogazione parlamentare al ministro degli Esteri, per conoscere quale sia la situazione e lo stato dell’opera, e nel caso intervenire presso le autorità venezuelane. Credo che ormai sia intollerabile questo atteggiamento demagogico nei confronti dell’immigrazione, ma soprattutto di un governo che abbandona milioni di italiani che all’estero con il loro lavoro e la loro presenza hanno contribuito a rendere grande la nostra Nazione. Per quanto ci riguarda, Fratelli d’Italia sarà sempre al loro fianco”.
Lo dichiara il senatore di Fratelli d’Italia, Patrizio La Pietra.
