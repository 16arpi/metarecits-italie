UE, Ciaburro: Bene direttiva su plastica monouso

Ora governo affronti sfida riqualificazione terreni agricoli
“L’approvazione della direttiva Ue sul divieto della plastica monouso a partire dal 2021 è certamente una buona notizia. In Italia però, invece di affrontare con capacità e tempestività una così grande urgenza, i due contraenti del contratto grilloleghista perdono tempo continuando con le loro diatribe da campagna elettorale. Fratelli d’Italia chiede al governo di emettere subito un decreto che affronti la grandissima sfida della riqualificazione di milioni di mq di terreno agricolo non più produttivo per trasformare tali aree in zone di produzione di eco plastica provenienti dai cereali. Il tutto sotto un severo controllo per ciò che riguarda l’uso degli OGM. Non si può permettere che l’abbandono, giusto e legittimo della plastica per usi alimentari, veda un improvviso impoverimento delle produzioni agricole ad uso umano. Questa è una sfida decisiva per il futuro dell’agricoltura e Fratelli d’Italia sarà al fianco degli agricoltori e delle imprese che dovranno trasformare le loro produzioni industriali. Una sfida importante che potrebbe creare migliaia di posti di lavoro eco compatibili. Altro che assistenzialismo di Stato con il reddito di cittadinanza, gli italiani hanno bisogno di una seria politica di sviluppo, a cominciare dall’agricoltura”.Lo dichiara Monica Ciaburro, deputato di Fratelli d’Italia e componente della commissione Agricoltura della Camera.
