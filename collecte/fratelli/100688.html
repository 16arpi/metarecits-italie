Taglialatela: A Napoli il governo nazionale ha abbandonato forze dell&#8217;ordine

“La protesta della Uil polizia dimostra come il Ministro Alfano al di la delle conferenze stampa non è capace di fare molto altro”, ha dichiarato il Deputato di Fratelli d’Italia Taglialatela, presente all’iniziativa di protesta messa in campo dalla UIL comparto polizia all’esterno della Questura di Napoli per chiedere più attenzione al Governo Nazionale verso l’emergenza camorra che attanaglia la città di Napoli e verso le esigenze delle forze dell’ordine.
“In occasione dell’Expo di Milano giustamente molto personale proveniente da altre città e regioni è stato concentrato nella città meneghina e con ogni probabilità lo stesso succederà in occasione del Giubileo.
Il rischio è che Napoli e la Campania dovranno attendere invano ed in eterno il recupero delle carenze in organico”, ha aggiunto il Deputato di Fdi-An.
All’esterno della Questura di Napoli è stato inscenato il “funerale della legalità” attraverso cui i rappresentanti della UIL hanno deciso di manifestare il proprio dissenso e la propria indignazione rispetto alla “indifferenza del Governo verso le esigenze delle forze dell’ordine. Da Roma ci pervengono risposte episodiche e per nulla adeguate allo stato di crisi che vive la nostra città in termini di sicurezza. Serve una risposta più incisiva nella lotta alla criminalità organizzata”.
