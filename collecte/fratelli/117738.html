Coronavirus. Fazzolari: Sbloccare subito le migliaia di medici e infermieri italo venezuelani già pronti

“Per fronteggiare la carenza di personale sanitario, dovuta all’emergenza Coronavirus, si può attingere immediatamente ai moltissimi professionisti nell’ambito sanitario che si trovano in Italia provenienti dal Venezuela, a seguito della crisi economica del Paese, ma che non hanno al momento possibilità di esercitare per le lungaggini connesse al riconoscimento dei titoli conseguiti”. A lanciare la proposta è il senatore di Fratelli d’Italia, Giovanbattista Fazzolari il quale, già prima dello scoppio dell’emergenza Coronavirus, aveva presentato un’interrogazione al ministro degli Esteri e della Sanità per sollecitare un intervento del governo.
“L’emergenza dettata dal diffondersi del Coronavirus ne sta delineando un’altra riguardo le strutture ospedaliere. L’aumento dei casi e dei ricoveri, infatti, impone uno sforzo enorme in termini di strutture ospitanti ma anche di medici e infermieri. In particolare, riguardo l’esigenza di disporre di maggior personale si potrebbe rispondere attingendo dall’immigrazione di ritorno dei nostri connazionali venezuelani, i quali per gran parte hanno importanti professionalità nel campo medico. Parliamo di quasi mille medici e di un numero superiore di infermieri, che in questo momento sarebbero utilissimi. Purtroppo le lungaggini burocratiche, che richiedono la presentazione di una documentazione infinita e alle volte di difficile reperimento, non consentono a queste persone benchè aventi un passaporto italiano di vedersi riconosciuti in Italia i loro titoli professionali. Ecco, che la soluzione potrebbe essere un iter accelerato per il riconoscimento dei titoli attraverso la costituzione di una Commissione ad hoc, a cui sarebbe delegato il compito della valutazione professionale. Questo consentirebbe di abilitare immediatamente all’esercizio delle professioni medico-sanitarie chi ne ha diritto, destinandolo laddove ci sia più bisogno”, conclude il senatore Fazzolari.
