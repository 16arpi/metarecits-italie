Marcello Taglialatela sindaco per il riscatto di Napoli

PRESENTATI I CANDIDATI AL CONSIGLIO COMUNALE A SOSTEGNO DEL PARLAMENTARE FDI-AN. Sono stati presentati oggi presso il foyer del Teatro Augusteo, alla presenza del Candidato Sindaco di Napoli Marcello Taglialatela e del Presidente cittadino di Fratelli d’Italia – Alleanza Nazionale Luigi Rispoli, i candidati al consiglio comunale delle liste di “Fratelli d’Italia – An” e di “Napoli Terra Nostra”.
“Nella tipica tradizione della destra sociale e popolare che abbiamo l’ambizione di rappresentare abbiamo in lista rappresentanti dell’intero tessuto sociale: giovani, professionisti, artigiani, imprenditori, pensionati, operai”, ha dichiarato il candidato Sindaco Marcello Taglialatela.
“Da Sindaco – continua Taglialatela – attuerò la tolleranza zero nei confronti di quattro “pestilenze”: criminalità, corruzione, incompetenza ed immobilismo che rappresentano una malattia mortale, un vero e proprio tumore per le città.
“Napoli è ammalata da 25 anni di assoluto immobilismo.
Tutti gli ultimi sindaci, da Bassolino a De Magistris, hanno sprecato troppo tempo e troppe risorse, condannando Napoli ad un lento declino ed ad una altissima disoccupazione”.
“Il mio modello di riferimento come amministratore pubblico è Antonio Rastrelli”, ha concluso Taglialatela.
Il programma del partito è stato illustrato dal coordinatore cittadino Luigi Rispoli e verterà sulla “valorizzazione della risorsa mare, attraverso la quale poter finalmente avviare una nuova stagione di rilancio economico ed occupazionale della città”.
La lista di Fratelli d’Italia – An presenta come capilista il giornalista Stefano Pisaniello e la duchessa Maria Consiglio Visco Marigliano, mentre la lista “Napoli Terra Nostra” ha come capolista la giornalista Serena Albano.
