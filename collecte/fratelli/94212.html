De Priamo: Alemanno segua programma &#8220;Fratelli d&#8217;Italia&#8221;

«La scelta di Monti dell’Ortaccio come alternativa, seppur provvisoria, a Malagrotta rappresenta un vero e proprio sopruso ai danni dei cittadini della Valle Galleria. La grande mobilitazione pacifica di oggi ha ribadito chiaramente che quel territorio non è più disposto a sostenere il peso di scelte sbagliate e poco lungimiranti. Apprezziamo molto la coerenza del sindaco Alemanno che oggi era in testa al corteo con la fascia tricolore e che siamo certi saprà far valere le posizioni di Roma Capitale nella riunione convocata per lunedì dal ministro Clini, a partire dalla mozione di contrarietà a Monti dell’Ortaccio approvata all’unanimità dall’Aula Giulio Cesare».
  
È quanto dichiara il presidente della Commissione Ambiente di Roma Capitale, Andrea De Priamo.
«Chiediamo però al sindaco di seguire le proposte e il programma di ‘Fratelli d’Italia’ che, su questo tema, è molto chiaro e indica il modello ‘rifiuti zero’ come prospettiva strategica e di lungo periodo, per andare oltre la logica del conferimento dei rifiuti in discarica o negli inceneritori. Alemanno deve pretendere dal governo Monti e dalla Regione Lazio le risorse economiche necessarie per estendere progressivamente la raccolta differenziata in tutta la città e sostenere le politiche di riduzione, recupero e riuso. Tutte richieste contenute anche nella delibera di iniziativa popolare ‘Roma verso rifiuti zero’, che abbiamo sostenuto e il cui iter burocratico deve essere accelerato, per consentirne l’approvazione entro la fine della consiliatura», ha concluso De Priamo.
