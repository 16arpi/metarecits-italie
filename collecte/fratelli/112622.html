Governo, Meloni: FdI al lavoro per costruire alternativa, liberare l&#8217;Italia da incompetenza m5s

«L’Italia ha bisogno di un governo che si occupi dei suoi interessi e che non stia a litigare dalla mattina alla sera. Quello che ci interessa è costruire l’alternativa. Pensiamo che solo con un’affermazione importante di Fratelli d’Italia alle prossime europee, verso la costruzione di questo grande movimento al quale lavoriamo, si possa liberare l’Italia dall’incompetenza del M5S e ridare all’Italia un governo che possa difendere i suoi interessi. Stiamo crescendo molto, proprio nelle regioni del Nord, perché continuiamo a chiedere meno tasse e burocrazia e più investimenti pubblici. Dall’altra parte dell’Oceano Trump ha fatto una politica economica basata su shock fiscale e investimenti pubblici: sta funzionando. Qui purtroppo il Governo fa l’esatto contrario. Tra i più abbandonati dalle politiche dell’Esecutivo ci sono i produttori, gli imprenditori, i professionisti, coloro che creano lavoro e sanno che la strada non è l’assistenzialismo ma è mettere chi può assumere in condizione di farlo».
Lo ha detto il presidente di Fratelli d’Italia, Giorgia Meloni, a Venezia a margine della conferenza stampa di annuncio dell’adesione a Fratelli d’Italia del consigliere regionale del Veneto, Massimo Giorgetti.
«Se è un appello alla Lega? Non faccio appelli, la Lega deve fare le sue valutazioni. È possibile un governo senza il M5S soprattutto se Fratelli d’Italia, movimento che nel centrodestra ha il più ampio margine di crescita, riesce ad avere la crescita sufficiente. Perché la Lega va molto bene, ma da sola non basta per governare. Serve un altro grande movimento che richiami a raccolta le tante persone deluse e disperse. Ci stiamo riuscendo e, se questo nostro obiettivo va in porto, le cose verranno da sé», ha aggiunto Meloni.
