Agricoltura: revisione Pac successo del governo Meloni

“Grazie all’impegno del governo Meloni e in particolare del ministro Lollobrigida oggi il Consiglio Ue ha approvato importanti modifiche alla Pac. Tale revisione, che viene finalmente incontro alle legittime rivendicazioni degli agricoltori europei, punta a ridurre gli oneri amministrativi e burocratici e a dare una maggiore flessibilità nel rispetto dei vincoli ambientali preservando la competitività delle nostre imprese agricole. Un altro colpo assestato alla folle ideologia green di Timmermans e della sinistra rosso-verde”. Lo dichiara in una nota il capodelegazione di Fratelli d’Italia- Ecr al Parlamento europeo Carlo Fidanza.
“Il settore agricolo è al centro della politica del Governo e del ministro Francesco Lollobrigida da mesi ormai e ha visto diverse misure attuate per supportarlo. Se negli altri Paesi le proteste degli agricoltori sono continuate, infatti, in Italia c’è stato da subito un dialogo costruttivo. Ora in Europa, grazie all’importante lavoro in primis di Giorgia Meloni, è stato dato l’ok alla revisione della Politica Agricola Comune. Sono soddisfatto di questo risultato, perché come Fratelli d’Italia da sempre sosteniamo che l’ambiente va protetto e la transizione ecologica va portata avanti, ma gradualmente, tenendo conto dei contesti nazionali e delle ripercussioni economiche. È necessario anche in questo campo il buonsenso e il presidente del Consiglio è riuscita a far passare questo nuovo approccio alla materia”, afferma in una nota il senatore di Fratelli d’Italia Nicola Calandrini, presidente della 5a Commissione Bilancio.
“I segnali che arrivano con l’approvazione della revisione della Pac parlano di una Ue che deve necessariamente cambiare e tornare allo spirito che avrebbe dovuto conservare fin dai Trattati di Roma, come ha ben esposto il ministro Lollobrigida. Questo cambio di passo, ora più che mai, ci conferma che è necessario tornare a una strategia pragmatica di sviluppo dei Paesi dell’Unione e dei settori fondamentali dei Paesi dell’Unione come agricoltura e pesca, con maggiore flessibilità, lotta alla concorrenza sleale e sforzi per migliorare la posizione dei nostri agricoltori”, aggiunge in una nota il deputato di Fratelli d’Italia Giandonato La Salandra, componente della Commissione Agricoltura alla Camera.
“Dopo i provvedimenti in Europa figli della “green deal” e del “farm to fork” che tanto penalizzano la nostra agricoltura, finalmente con la revisione della Pac è arrivato, grazie all’impegno del nostro ministro Francesco Lollobrigida, un forte segnale in controtendenza. La linea tracciata dal governo Meloni porterà benefici non solo all’Italia ma a tutti gli agricoltori d’Europa”, conclude il deputato di Fratelli d’Italia e componente della Commissione agricoltura, Mauro Malaguti.

