Tav, Montaruli: Irresponsabile un Ministro che paralizza opera senza avere neppure dati

«Nel Question Time di  oggi il Ministro Toninelli alla nostra domanda se voglia realizzare la TAV non ha saputo dire sì o no. È irresponsabile quel ministro che paralizza un’opera così importante gettando incertezza su imprenditori, lavoratori e cittadini senza avere in mano neppure i dati e condannando operai e forze dell’ordine del cantiere di Chiomonte agli attacchi continui. Il problema del Governo è politico; se fosse questione di dati oggettivi non avrebbe ricevuto il dossier No TAV dell’Appendino e respinto le richieste di incontro del commissario Foietta. Questa è la vera anomalia sulla vicenda TAV.
Oggi bloccare l’opera finché ci saremo noi dai banchi del parlamento “sarà dura”: parafrasiamo uno slogan caro a Beppe Grillo per ricordare al Governo che i giri di parole non serviranno a fermare il popolo responsabile che vuole l’opera come irrinunciabile e irripetibile occasione di sviluppo».
Lo ha dichiarato il deputato di Fratelli d’Italia Augusta Montaruli.
