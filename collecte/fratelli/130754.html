Iran, Sofo: da sinistra doppio gioco, a Strasburgo difende campagne UE pro velo islamico

“Quanto verificatosi stamattina a Strasburgo durante il voto sulle proteste in Iran è emblematico del cortocircuito ideologico o peggio del doppio gioco delle sinistre, Partito Democratico incluso”. Così l’eurodeputato di Fratelli d’Italia-ECR Vincenzo Sofo ha commentato a margine della sessione plenaria quanto accaduto durante il voto sulla risoluzione riguardante le proteste in Iran. “Da settimane, infatti, si presentano sui media e nelle piazze a sostegno delle proteste delle donne iraniane scatenatesi dopo la morte di Mahsa Amini, la studentessa arrestata per non aver indossato correttamente il velo islamico. Peccato che questa mattina la sinistra si sia opposta all’emendamento presentato dal collega francese Francois-Xavier Bellamy che chiedeva alle istituzioni europee di non finanziare alcuna campagna futura di promozione del hijab. Ricordo infatti che lo scorso autunno proprio la Commissione europea, con il plauso dei partiti di sinistra, ha promosso una campagna pubblicitaria di promozione del velo con lo slogan “Freedom is in Hijab”. Dunque, in sintesi, la sinistra sostiene in Iran le proteste delle donne che si oppongono all’utilizzo di quel velo islamico il cui utilizzo invece la stessa sinistra promuove in Europa definendolo simbolo di libertà”.
