Gay, Rampelli: Noi difendiamo la famiglia tradizionale&#8230;

…LA CORTE COSTITUZIONALE SPALANCA LE PORTE AI DIRITTI FAI DA TE. “I Frankenstein di piazza del Quirinale creano un diritto fai da te, dove un giorno si può liberamente decidere di imporre allo Stato i cambiamenti di sesso e  d’identità all’interno del matrimonio. Siamo all’anarchia più totale.
  
Non è questo che dice la Costituzione. Al supermarket dei diritti, mordi e fuggi- oggi è il mantenimento del vincolo matrimoniale in caso di cambiamento di sesso di uno dei coniugi ma domani può essere la selezione eugenetica della progenie- Fratelli d’Italia-An dice no. Il principio dell’autodeterminazione individuale non può rappresentare il grimaldello per distruggere l’istituto della famiglia costituzionalmente garantito. Da troppo tempo la Corte Costituzionale sta bombardando la nostra Costituzione  proprio nella parte che sembrava- e per noi è – più salda: quella dei diritti individuali e sociali, una parte perfettamente equilibrata tra l’interesse privato e quello pubblico. Con questa sentenza la Consulta costituzionalizza i capricci individuali di una coppia sposata che ha sottoscritto un contratto anche con lo Stato e quindi con tutta la collettività”. È quanto dichiara il vicecapogruppo di Fratelli d’Italia-Alleanza nazionale Fabio Rampelli a commento della sentenza della Corte Costituzionale contro il ‘divorzio imposto’ a causa del cambiamento di sesso di uno dei due coniugi. 
Roma, 12 giugno 2014
