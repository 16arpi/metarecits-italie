Migranti, Meloni: Da Renzi solo slogan e demagogia da quattro soldi, intervenire a sostegno governi legittimi che combattono Isis

«Se c’è qualcuno che sta vedendo un film sull’iPad con le cuffie e non si accorge dell’emergenza immigrazione e che l’Isis è a pochi chilometri dalle nostre coste, quello è proprio Matteo Renzi. Oggi il premier ci ha regalato l’ennesimo, lunghissimo e inutile intervento pieno di slogan buonisti, frasi ad effetto e demagogia da quattro soldi. Nelle parole di Renzi non c’è nessuna proposta concreta del Governo per affrontare l’emergenza che l’Italia e l’Europa stanno vivendo. Il premier conferma l’ambiguità dell’Esecutivo in politica estera e non dice nulla sull’unica cosa seria che l’Italia dovrebbe fare per fermare l’orrore, la guerra e l’esodo biblico di centinaia di migliaia di profughi: sostenere la necessità di intervenire, anche militarmente, al fianco di quei governi legittimi che in Siria, Iraq, Nigeria e Libia stanno combattendo i tagliagole dell’Isis».
È quanto scrive su Facebook il presidente di Fratelli d’Italia, Giorgia Meloni.
