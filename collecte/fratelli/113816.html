Europee, Meloni: Votare FdI per costruire presupposti Governo senza M5s

“Tanti cittadini che incontro mi dicono “basta con i Cinque Stelle al governo”. A loro e a tutti gli italiani che la pensano allo stesso modo dico di votare il 26 maggio per Fratelli d’Italia: in questo modo costruiranno i presupposti per un’altra maggioranza. E ovviamente ognuno dovrà poi fare i conti con la maggioranza che chiedono gli italiani al governo”.
Lo ha detto il presidente di Fratelli d’Italia Giorgia Meloni a “Non Stop News, il programma di approfondimento politico condotto da Pierluigi Diaco, Fulvio Giuliani e Giusi Legrenzi su Rtl 102.5 e in contemporanea sui canali 36 del Dt e 750 di Sky”.
Rispondendo alla domanda sulla crescita nei sondaggi di FdI ora attestata al 6% e alla possibilità di dare vita a un governo Salvini – Meloni, la leader FdI ha spiegato che “il governo obiettivamente non sta funzionando e come si sa FdI non ha avuto un rapporto pregiudiziale verso questo esecutivo. Ora quello che ci compete è lavorare per costruire un’alternativa. Fratelli d’Italia cresce nei numeri, come dimostrano i risultati delle ultime elezioni regionali e ora anche nei sondaggi e questi dati secondo me possono essere confermati e addirittura migliorati”.
