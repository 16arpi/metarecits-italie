Bankitalia. Ciriani: Tria sbaglia, per FdI riserve auree non è tema digerito. Mozione maggioranza contraddice governo

“Per Fratelli d’Italia il tema delle riserve auree non è digerito, come afferma il ministro Tria. E lo conferma il dibattito di mercoledì in Senato, quando grazie a noi, si voteranno le mozioni sulle riserve auree detenute da Bankitalia. Anzi, la mozione della maggioranza, presentata attingendo a piene mani da quella depositata quasi due mesi prima da FdI, dimostra che nemmeno all’interno della maggioranza la questione della proprietà dell’oro è risolta. Infatti, mentre il premier Conte nel corso del question time del 21 febbraio affermò che la titolarità delle riserve auree era di Palazzo Koch, la mozione depositata giovedì scorso dal M5S e dalla Lega va in senso contrario, smentendo di fatto il presidente del Consiglio. Ora delle due l’una: o nella fretta di copiare quella di Fratelli d’Italia non si sono accorti di contraddire il governo, oppure hanno intenzione di smentire il proprio Esecutivo. In entrambi i casi è evidente che il tema delle riserve auree è tutt’altro che digerito, e mercoledì ne vedremo delle belle”. Lo dichiara il presidente dei senatori di Fratelli d’Italia, Luca Ciriani.
