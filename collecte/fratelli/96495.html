Governo, La Russa: Fi e Ncd non corrano dietro a Renzi

“Questo è il terzo governo che passa sulla testa degli italiani: sembra quasi che ci sia da vergognarsi nell’andare al voto e si preferisce far scegliere il governo nella direzione del Partito Democratico. Quello che stanno facendo Nuovo Centrodestra e Forza Italia – ha aggiunto La Russa – e’ uno spettacolo indecoroso.
  
Litigano come cani e gatti e si affannano nel voler dar appoggio ad un governo di sinistra l’uno e una opposizione molto morbida l’altro. Possibile che non ci si accorga che Renzi dice le stesse cose che hanno detto Monti e Letta? Abbiate la dignità del vostro ruolo e non correte dietro a Renzi come avete fatto in questi giorni”. Così Ignazio La Russa, presidente di Fratelli d’Italia – AN intervenendo a Sky tg24 Pomeriggio.”Sarà impossibile – ha concluso La Russa – per un governo che ha programmi così lontani e diversi, fare qualcosa di buono per gli italiani. E se si vuole un domani costruire una coalizione di centrodestra si deve non avere nulla a che fare con la sinistra. Fratelli d’Italia è stata coerente con quanto detto e non ha appoggiato e non appoggiera’ governi pasticciati. Rimanendo con Berlusconi non avevamo dubbi di poter essere rieletti ma abbiamo preferito una strada più difficile pur di difendere le cose nelle quali crediamo”.
Roma, 16 febbraio 2014
