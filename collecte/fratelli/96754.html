Marò, Meloni: Accoglimento ricorso non è grande novità

Il 1 aprile fiaccolata FdI-AN a Bari «La Corte Suprema indiana ha sospeso il processo per i marò solo secondo quello che era la legge antiterrorismo, il Sua Act, e di fatto il processo riprenderà tra quattro settimane. Quindi non mi pare una grandissima novità.
  
Non dobbiamo fare l’errore di abbassare l’attenzione su una questione che continua ad essere vergognosa: il fatto stesso che si consenta di trattare il caso come se fosse giusto processare due militari italiani in India e come se non ci fosse a monte una violazione del diritto internazionale la dice lunga sul modo con il quale questa vicenda sia stata gestita in questi anni. Fino a quando Massimiliano Latorre e Salvatore Girone non saranno tornati in Italia non si potrà minimamente abbassare l’attenzione. Per questo il 1 aprile Fratelli d’Italia-Alleanza nazionale sta organizzando una fiaccolata a Bari per tutti quei cittadini che vogliono dire che non ci stanno ad essere umiliati cosi».

È quanto ha dichiarato il presidente di Fratelli d’Italia-Alleanza nazionale, Giorgia Meloni, interpellata dai giornalisti alla Camera.
Roma, 28 marzo 2014

