Sicurezza, La Russa: sicurezza torni in cima ad agenda Governo

Per il leader del Fratelli d’Italia, Ignazio La Russa, “è giusto parlare di economia e di tasse, ma ci pare che colpevolmente oggi la sicurezza sia stata messa all’ultimo posto dell’agenda di governo, mentre furti, rapine e campi rom prosperano diventando punti focali di criminalità e lasciando chi vive nelle periferie abbandonato a se stesso nonostante il grande lavoro della forze dell’ordine”. Lo ha detto presentando a Milano l’iniziativa elettorale di lunedì  prossimo, quando in tutta Italia dirigenti e giovani di Fdi porteranno una primula, simbolo di amicizia, a una struttura di forze armate o forze dell’ordine della propria città. “E’ un modo per segnalare la nostra gratitudine e la nostra amicizia – ha detto l’ex ministro della Difesa – anche per chiedere al Governo, qualunque Governo arrivi, una inversione di tendenza, cioè mettere come prioritaria nell’agenda la questione della sicurezza. Senza di essa non c’è esercizio di alcuno dei diritti garantiti dalla Costituzione: non si può uscire, non si può lavorare, non si può divertirsi, è una precondizione di libertà”.
 
 
