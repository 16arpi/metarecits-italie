Roma. FdI incontra Alemanno per sottoporre programma

“Una delegazione di Fratelli d’Italia composta da Fabio Rampelli, Marco Marsilio, Marco Scurria, Fabrizio Ghera, Federico Mollicone, Andrea de Priamo, Federico Iadicicco e Laura Marsilio, ha incontrato oggi il sindaco Alemanno alla presenza del coordinatore regionale del PdL, Vincenzo Piso. Al sindaco è stata sottoposta una piattaforma politica e programmatica, sulla quale nelle prossime ore proseguirà il confronto per verificare compatibilità e percorsi di condivisione.Nella piattaforma, Fratelli d’Italia ha sottolineato l’esigenza di ripartire dalla discontinuità e dalla rottura che nel 2008 caratterizzarono la candidatura di Alemanno rispetto alle giunte Veltroni e Rutelli.
  
Fratelli d’Italia ritiene necessario un cambio di passo e un’accelerazione per una città più sostenibile, moderna ed efficiente, e per un metodo di governo che preveda la partecipazione e il confronto con i corpi intermedi, un rapporto chiaro e trasparente tra maggioranza e opposizione, una volontà effettiva di premiare il merito, la capacità e l’onestà nella scelta delle persone chiamate ad incarichi apicali”.
È quanto comunica l’Ufficio Stampa di Fratelli d’Italia.
Roma, 24 aprile 2013
