L. elettorale, Meloni: FdI voterà solo proposte che rimettono scelte nelle mani degli italiani

«La  proposta del sindaco d’Italia è interessante ma va verificata sul piano tecnico.  Siamo totalmente contrari, invece, al sistema spagnolo e troviamo vergognoso che venga anche solo proposta una modifica dell’attuale sistema elettorale che di fatto ci riconsegna le liste bloccate. Il sistema dei partiti politici che scelgono in nome e per conto degli italiani i loro rappresentanti ha devastato la credibilità della classe politica.
  
Fratelli d’Italia voterà solo proposte che rimettano le scelte nelle mani del popolo italiano».
Lo ha detto il presidente dei deputati di Fratelli d’Italia, Giorgia Meloni, interpellata dai giornalisti alla Camera.
«Se le forze politiche ci avessero dato ragione quando depositammo, oltre un anno fa, una proposta di modifica della legge elettorale, che prevedeva esattamente quello che oggi ci dice la Corte Costituzionale, non saremmo a questo punto. Invito ancora oggi le maggiori forze politiche, che rischiano di incartarsi di nuovo su un accordo impossibile, di apportare le modifiche minime all’attuale sistema, come prevede la proposta di Fratelli d’Italia: introduzione delle preferenze, soglia minima per il premio di maggioranza e il premio di maggioranza su base nazionale anche al Senato. Queste consentirebbero di avere una legge immediatamente operativa che fa scegliere tutto agli italiani e che non rimanda all’infinito questo dibattito, tenendo in piedi governi che di risposte non ne possono dare», conclude Meloni.
Roma, 14 gennaio 2014
