Comuni, domani a Bellegra incontro organizzato da FdI con amministratori piccoli comuni con vicepresidente Anci Baldelli

 
Si terrà domani, venerdì 21 luglio alle ore 16 a Bellegra, in provincia di Roma, in Piazza del Municipio, il dibattito “Piccoli Comuni Crescono”, un’iniziativa di alcuni sindaci tra i quali il vicepresidente dell’ANCI e sindaco di Pergola, Francesco Baldelli; Flavio Cera, sindaco di Bellegra e membro del consiglio nazionale dell’UNCEM (Unione Nazionale Comuni Comunità Enti Montani); Paolo Trancassini, sindaco di Leonessa; Diego Petrucci, neosindaco di Abetone; il veneto Luca De Carlo, sindaco di Calalzo di Cadore; la piemontese Francesca Del Mastro, sindaco di Rosazza; il campano Manolo Cafarelli, sindaco di San Paolo Belsito; il lombardo Alberto Mazzoleni, sindaco di Taleggio e vicepresidente nazionale dell’UNCEM.
È prevista la partecipazione di moltissimi amministratori di tutta Italia in rappresentanza di liste civiche, sia di maggioranza che di opposizione. Nel corso dell’incontro saranno trattati i principali temi legati al governo del territorio e verranno affrontate e discusse proposte di soluzione delle principali criticità riscontrate quotidianamente dagli amministratori locali. La realtà dei piccoli Comuni al di sotto dei cinquemila abitanti rappresenta la maggioranza in Italia, considerato che la loro percentuale ammonta al 69,78% dei Comuni italiani.
