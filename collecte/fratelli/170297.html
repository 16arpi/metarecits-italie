Sociale: ok a risoluzione per sostenere allattamento al seno

“Ieri, in commissione affari sociali, è stata approvata, a larga maggioranza, la risoluzione a mia prima firma per promuovere e sostenere l’allattamento al seno. 
L’idea della risoluzione è intercettare, in modo concreto, le esigenze che ruotano attorno a una relazione, quella dell’allattamento al seno, delicatissima e fondamentale sia per la madre che per il bambino. Un atto di cura totale della donna verso suo figlio e un diritto fondamentale del neonato che può godere di grandi benefici psico-fisici e nell’allattamento sviluppa un apprendimento affettivo relazionale centrale per la sua crescita.
In particolare, il testo impegna il Governo ad assumere iniziative di promozione, tutela, supporto delle neomamme per l’allattamento al seno, anche dopo le dimissioni ospedaliere, definendo un protocollo nazionale; potenziare la presenza negli ambulatori, nei consultori e nei punti nascita regionali, di professionisti per l’allattamento; garantire un sostegno materiale alle famiglie in difficoltà economica e sociale ; promuovere una distribuzione geografica razionale delle banche del latte umano donato (Blud) e, contestualmente, favorire politiche aziendali attente ai bisogni legati all’allattamento al seno. 
Dimostriamo, ancora una volta, che ai bisogni della donna, delle madri e dei loro figli, servono risposte concrete e che queste risposte, grazie all’impegno del Governo Meloni sono possibili”. 
Lo dichiara il deputato di Fratelli d’Italia Maddalena Morgante, responsabile nazionale del partito del dipartimento Famiglia e valori non negoziabili.
