Governo, Meloni: Cercare voti singoli senatori per avere maggioranza infliggerebbe a Italia colpo definitivo

«Francamente non so dove Letta potrebbe trovare questi presunti voti per avere un altro governo, a meno che non glieli voglia dare Grillo, ma dalle sue ultime dichiarazioni non mi sembra molto disponibile. Bisogna però fare attenzione, e lo dico al centrosinistra, a Letta e al Presidente Napolitano: cercare il consenso del singolo parlamentare per raggiungere i voti che mancano in Senato per avere la maggioranza sarebbe esiziale, paralizzerebbe l’Italia infliggendole un colpo definitivo».
  
 
È quanto ha detto in un’intervista a Tgcom24 il presidente dei deputati di Fratelli d’Italia, Giorgia Meloni.
«Fratelli d’Italia non ha dato la fiducia a questo governo e a maggior ragione non voterebbe la fiducia a un Letta bis. A differenza di quello che ha fatto il Pdl, noi non siamo disponibili a nessun tipo di maggioranza col centrosinistra perché siamo di centrodestra. Siamo bipolaristi convinti, perché quando si tenta di mettere insieme gente che la pensa in maniera diametralmente opposta su tutto è evidente che non si può pensare di riuscire a dare all’Italia le risposte coraggiose delle quali l’Italia ha bisogno», ha spiegato Meloni.
Roma, 8 settembre 2013
