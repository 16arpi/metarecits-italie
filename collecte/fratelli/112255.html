Manovra, Silvestroni: Salvini pentito di aver bocciato Odg su aumento pensioni invalidità. Faccia subito decreto ad hoc

Sulle pensioni di invalidità Salvini si è accorto che avevamo ragione noi di Fratelli d’Italia? Bene, è un passo avanti. Certo questa presa di coscienza arriva un po’ in ritardo e non giustifica il fatto che il 30 dicembre scorso, in Aula, la Lega insieme al M5S ha bocciato il mio ordine del giorno nel quale chiedevo l’aumento delle pensioni di invalidità, ma è già qualcosa.
Accolgo infatti con favore le dichiarazioni del Ministro nelle quali minaccia di non votare il provvedimento sul reddito di cittadinanza se non verranno aumentate le pensioni di inabilità. Ma le dichiarazioni non bastano. Se Salvini ha capito di aver sbagliato dicendo NO ad un ordine del giorno che dava al governo l’opportunità di sanare la grave “dimenticanza” e di tenere fede così agli impegni presi con i cittadini in campagna elettorale, ora mi aspetto i fatti. Che si porti al voto immediatamente un decreto ad hoc per restituire dignità ai più fragili della società. Se prima gli italiani non è solo uno slogan lo si dimostri subito dando priorità a quelli italiani che ne hanno maggiormente bisogno!
Lo ha dichiarato in una nota il deputato di Fratelli d’Italia, Marco Silvestroni, presentatore dell’ordine del giorno in legge di bilancio che chiedeva l’aumento delle pensioni di invalidità.
