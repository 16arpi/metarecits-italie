Benedettelli: Solidarietà dal dipartimento difesa delle vittime a Rampelli e Lupo

“Appare davvero incomprensibile l’equiparazione di fatto della sanzione inflitta a Rampelli e quella inflitta al questore Dambruoso”. È quanto dichiara la responsabile del dipartimento tutela delle vittime di Fratelli d’Italia Barbara Benedettelli che esprime “solidarietà a Rampelli e alla deputata Lupo del Movimento 5 Stelle vittima di spintoni da parte del questore Dambruoso.
“Dispiace molto, lo dico da donna a donna, che la presidente della Camera Boldrini, il cui impegno in difesa delle donne e contro la violenza maschile è noto e stimato, non abbia esercitato la sua moral suasion affinché Dambruoso lasciasse la carica di questore. Questa è un’ombra che macchia l’autenticità delle battaglie di Boldrini, a prescindere dal suo ruolo istituzionale. Rampelli ha pacificamente esposto un cartello e sventolato il tricolore senza produrre incidenti e senza aver spintonato o malmenato nessuno. Il deputato  Dambruoso, che oltre a essere questore è soprattutto un magistrato, ha invece spintonato più volte una donna e nonostante la virulenza degli atti è stato sanzionato con 15 giorni di sospensione. Non c’è proporzione tra la gravità dei due atti e la sostanziale parificazione delle sanzioni comminate”, aggiunge Benedettelli.
