Mafie: da Governo Meloni lotta senza quartiere

“Con legge 20 marzo 2017 n. 8 è stata istituita la giornata nazionale della memoria e dell’impegno in ricordo delle vittime delle mafie. Essa rappresenta, senza dubbio, un momento cruciale per cristallizzare, al centro del dibattito sociale e politico, il tema della lotta alla criminalità organizzata, per promuovere la cultura della giustizia e della legalità, per responsabilizzare i giovani e stimolarli a un impegno costante nella difesa dei valori della democrazia, della libertà e del rispetto delle regole di convivenza civile. Fondamentale il ruolo delle istituzioni scolastiche, poiché insegnare ai più piccoli il valore della legalità significa far crescere donne e uomini con principi sani. Lotta senza quartiere ad ogni tipo di mafia è l’obiettivo che si è posto il governo Meloni sin dal suo insediamento, con norme chiare che disegnano una visione, quella di sconfiggere la criminalità organizzata, restituendo a territori in cui ancora impera la paura il vento forte della libertà e della giustizia”. Lo dichiara il senatore di Fratelli d’Italia, Costanzo Della Porta.
“Nella Giornata della Memoria e dell’Impegno in ricordo delle vittime innocenti delle mafie voglio rivolgere il mio pensiero commosso a chi ha perso un amico, un familiare, una persona cara per mano della criminalità organizzata. Alle Istituzioni il compito e l’impegno di favorire la diffusione di tutti quegli anticorpi necessari a prevenire e contrastare il cancro mafioso. La lotta alla mafia anima il governo Meloni che farà tutto quello che è necessario per debellarla. La cultura della legalità e la sua diffusione passano però inevitabilmente anche dai singoli comportamenti dei cittadini, dal contributo di ciascuno alla vita democratica: grazie alla scuola, alle associazioni, alle forze dell’ordine e alla politica sarà possibile, tutti insieme, debellare una volta per tutte questa terribile piaga per il nostro Stato”, afferma il deputato di Fratelli d’Italia Saverio Congedo, componente della Commissione parlamentare Antimafia.
“La primavera coincide con la Giornata della Memoria e dell’Impegno in ricordo delle vittime innocenti delle mafie e si tratta di un’occasione importante per ricordare chi ha perso la vita da innocente e per continuare a promuovere una rinascita e una nuova stagione, in particolare per quei territori falcidiati dalla pervasività mafiosa. La mia Regione, la Sicilia, ha pagato un tributo di sangue altissimo ma il sacrificio delle vittime non è stato vano in primis perché il loro ricordo rimane impresso nella nostra memoria e in secondo luogo perché il riscatto morale della Sicilia è avvenuto anche grazie al loro esempio”, conclude il senatore di Fratelli d’Italia, Raoul Russo, componente della Commissione Nazionale Antimafia.
