Fascismo, Meloni: Sinistra lo usa perchè non può parlare dei disastri fatti al Governo. FdI invece si occupa degli italiani e ha programma per cittadini

“Il tema del ritorno del fascismo è distante anni luce dai problemi della gente. La sinistra lo ha tirato fuori ad arte in questa campagna elettorale perché non può parlare di come ha governato in questi anni. Non può dire che invece di occuparsi del sud d’Italia, del lavoro italiano e dei poveri  si sono occupati del sud del mondo, delle multinazionali straniere e delle banche e per questo devono utilizzare cose che riguardano settant’anni fa”.
 
Lo ha detto nel corso di Mattino5 il presidente di Fratelli d’Italia e candidato premier Giorgia Meloni.
 
“La Boldrini deve parlare del fascismo perché non può dire che da Presidente della Camera ha adoperato una serie di strumenti di tecnica parlamentare per consentire alla sinistra di approvare dei provvedimenti vergognosi come quello con cui abbiamo svenduto la Banca d’Italia. Ma a differenza loro Fratelli d’Italia ha dei programmi per gli italiani e vuole occuparsi dei cittadini: con 5 milioni di poveri che ci sono in Italia, parlare di fascismo fa ridere. Dunque agli italiani dico: chi pensa che la priorità del prossimo governo sia combattere il fascismo può votare il Pd. Gli italiani che ritengono che la priorità del prossimo governo sia difendere la sicurezza dei cittadini, creare lavoro, combattere l’immigrazione incontrollata, possono votare Fratelli d’Italia”, ha spiegato Meloni.
