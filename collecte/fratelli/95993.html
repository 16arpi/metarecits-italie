Turismo: Fidanza (FDI), finalmente da UE buone notizie per settore

“L’Europa finalmente ha deciso di investire sul turismo, sicuramente attraverso uno stanziamento meno ambizioso rispetto alla proposta iniziale della Commissione UE di 131 milioni di euro, ma comunque con un segnale significativo, una vera e propria novità nel settore. Infatti, è la prima volta che l’Europa stanzia fondi diretti per la competitività del turismo”.
  
Lo afferma Carlo Fidanza eurodeputato Fratelli d’Italia e coordinatore Task Force Turismo del PE, dopo l’approvazione da parte del Parlamento Europeo del regolamento COSME (Programma per la competitività delle piccole e medie imprese). “Dei 2 miliardi 298 milioni di euro previsti dall’accordo interistituzionale sul programma COSME – sottolinea Fidanza – 109.9 milioni di euro saranno stanziati nello specifico per la competitività delle piccole e medie imprese nel settore del turismo. Questo risultato, frutto di mesi e mesi di negoziati nei quali mi sono adoperato personalmente, contribuirà a rendere il settore ancora più competitivo nei confronti dei paesi emergenti, inserendolo tra le priorità dell’agenda europea. Il turismo – conclude Fidanza – è fondamentale per l’Italia e almeno dall’Europa è arrivato un segnale tangibile di attenzione, mentre il nostro Governo non sta facendo purtroppo niente”. Roma, 21 novembre 2013
