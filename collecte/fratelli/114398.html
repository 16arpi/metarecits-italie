Mercatone Uno, FdI: Subito tavolo, nuovi commissari e cassa integrazione

Delegazione Fratelli d’Italia incontra lavoratori in sit-in a piazza Montecitorio
Una delegazione di Fratelli d’Italia guidata dal capogruppo alla Camera Francesco Lollobrigida e composta tra gli altri dal capogruppo in commissione Lavoro Walter Rizzetto e dai deputati Marcello Gemmato, Mauro Rotelli e Francesco Acquaroli, ha incontrato questa mattina in piazza Montecitorio i lavoratori di Mercatone Uno in sit-in davanti alla Camera dei Deputati.  
“Chiediamo – ha dichiarato Rizzetto – la responsabilità in solido dell’azienda che ha di fatto creato questa drammatica situazione e un coordinamento da parte delle regioni che ospitano siti Mercatone Uno per poter venire incontro alle legittime richieste dei lavoratori e delle loro famiglie. Serve muoversi velocemente per la nomina di nuovo commissari per poi, eventualmente, ricorrere subito dopo alle casse integrazioni contemporaneamente alla ricerca di nuovi e migliori investitori che permettano un futuro all’azienda e ai suoi lavoratori. Abbiamo presentato una risoluzione parlamentare in commissione Lavoro che impegna il Governo ad una rapida soluzione e sollecitiamo quindi la presidente Saltamartini ed il presidente Giaccone per una istantanea calendarizzazione”. “Siamo stati e saremo – ha aggiunto Gemmato – al fianco dei lavoratori. Il governo ha palesato un’incapacità nel gestire la crisi atteso che tuttora molti di loro da mesi non percepiscono lo stipendio. Oggi ci hanno rappresentato una incertezza e una confusione di fondo, ma soprattutto la necessità di un maggiore coordinamento rispetto alle azioni che le singole regioni stanno facendo a loro favore. La sospensione dei mutui che alcuni di loro hanno acceso e che in questo momento non possono più onorare sarebbe un primo ragionevole atto. Chiediamo al governo e al ministro Di Maio di non  perdere ulteriore tempo e di affrontare e risolvere immediatamente questa vicenda”.

