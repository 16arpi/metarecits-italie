Fratelli d&#8217;Italia incontra domani le associazioni ambientaliste

Fratelli d’Italia incontrerà domani, mercoledì 20 febbraio alle 15.30 presso il comitato elettorale del movimento in San Teodoro 20 a Roma, le sette associazioni promotrici dell’Agenda Ambientalista per la Ri-Conversione Ecologica del Belpaese: Touring Club Italiano, Club Alpino Italiano, Fondo Ambiente Italiano, Federazione Pro Natura, Greenpeace Italia, Legambiente e WWF. Gli esponenti del movimento fondato da Giorgia Meloni  e Guido Crosetto si confronteranno con gli esponenti delle associazioni sui punti del documento programmatico presentato in occasione delle elezioni 2013: cambiamenti climatici, tutela della biodiversità, politica industriale e riconversione post-industriale, diritti e delitti ambientali, governance ambientale e sostenibilità. All’incontro parteciperanno il deputato di Fratelli d’Italia, Fabio Rampelli, il presidente della Commissione Ambiente di Roma Capitale e candidato alle elezioni regionali del Lazio, Andrea De Priamo, e la candidata di FdI alla Camera, Cinzia Negri. “Lo sviluppo è un obiettivo che ha in sé contrasti con il rispetto dell’ambiente – ha sottolineato Cinzia Negri, promotrice dell’iniziativa – ma siamo convinti che un partito conservatore moderno si definisca anche in ragione della volontà di avere cura per terra, aria, acqua, vita, per trasmettere il patrimonio ereditato alle generazioni future. Per Fratelli d’Italia un’altra convivenza è possibile, nel rispetto dei parametri di sostenibilità, delle esigenze energetiche, abitative, delle infrastrutture e dello sviluppo economico”.
 
