Fisco, Totaro: IMU servita a ripianare i danni del Governo Monti

“Crollano i consumi, e con loro crolla il gettito da Iva. Tanto da portare l’Imu a dover essere impiegata quasi esclusivamente nel tentativo di compensare i danni procurati dalla scellerata politica di austerity del governo Monti”. E’ quanto afferma il vicecapogruppo al Senato di ‘Fratelli d’Italia-Centrodestra nazionale’, Achille Totaro. “Nell’ultimo anno – prosegue Totaro – lo Stato ha perso ben 1.818 milioni di euro di entrate da Iva.
  
Il ‘deficit’ è compensato da imposte dirette, fra cui Imu, Ire e Ires. Il danno fatto alla Nazione è esponenziale: il Governo ha aumentato le tasse a dismisura, i cittadini hanno ridotto i consumi, le imprese sono collassate o sono sul punto di chiudere, e le tasse che gli italiani sono stati costretti a pagare sono finite a ripianare il mancato gettito sugli acquisti”. “A questo portano – conclude – le politiche di aggressione fiscale ai cittadini. Nell’agenda Monti non c’è ripresa, ma solo oppressione e un circolo vizioso da cui, proseguendo su questa strada, non si uscirà mai”
