Banche, Meloni a sit-in risparmiatori: Boschi è un lupo travestito da agnello

«Il ministro Boschi è un lupo travestito da agnello. Vorrei chiedere al ministro: ha mai letto le 60 pagine di informazioni che le banche davano ai risparmiatori sulle obbligazioni subordinate? Io le ho lette e in 60 pagine non c’è mai scritta l’unica frase che doveva esserci: “Non vi garantiamo la restituzione dei soldi”. Allora, caro ministro Boschi, tutti i risparmiatori sono stati truffati e tutti i risparmiatori devono essere risarciti dalle banche, cioè dagli stessi che i soldi se li sono intascati».
Lo ha detto il presidente di Fratelli d’Italia, Giorgia Meloni, portando la sua solidarietà al sit-in dei risparmiatori davanti alla Consob a Roma. Solidarietà definita dallo stesso presidente di FdI “attiva”, perché il movimento porterà questa battaglia a difesa dei diritti dei cittadini truffati in ogni sede istituzionale.
