COMUNE, GHERA: DOMANI IN PIAZZA CONTRO FOLLIE MARINO

Prosegue – stando a quanto riportato dalla stampa – il filo diretto dell’amministrazione di centrosinistra nella vicenda delle occupazioni, che oltre al coinvolgimento in prima persona del vicesindaco Nieri vede oggi coinvolti anche altri esponenti della giunta Marino. La vergognosa vicenda degli inciuci con gli ‘okkupanti’ è solo l’ultima tappa, in ordine di tempo, di un percorso segnato da gaffes e figuracce che il sindaco di Roma ha inanellato in questi 11 mesi, dalla finta pedonalizzazione dei Fori, alla buffonata del concorsone, dai maxi compensi agli staff di segreteria alle spese folli per le consulenze esterne. Una consiliatura in cui Marino non ha prodotto alcun risultato per Roma, la Capitale è bloccata sul fronte infrastrutturale e occupazionale, nessun provvedimento è stato avviato per incentivare lo sviluppo e la ripresa economica della città. Nel disastro di Marino è previsto anche il taglio del salario accessorio ai dipendenti capitolini.
  
Un’altra situazione gestita in modo dilettantesco, Marino e Nieri prima chiedono al Mef un parere sul bilancio e poi senza nemmeno stendere un rigo di controdeduzione ne accettano supinamente i diktat, accanendosi pure contro i dipendenti capitolini. Domattina come Fdi saremo in piazza del Campidoglio per denunciare anche questa follia di Marino e per solidarizzare con i lavoratori comunali”. E’ quanto dichiara in una nota Fabrizio Ghera, capogruppo di Fratelli d’Italia-Alleanza Nazionale in Campidoglio.
Roma, 28 aprile 2014
