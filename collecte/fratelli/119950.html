Roma. FdI: Incontrato Questore per gravissimi fatti accaduti nel campo rom abusivo Valle dell&#8217;Aniene

“Dopo i gravissimi fatti raccontati da Le Iene avvenuti dentro a un campo rom nella riserva naturale della Valle dell’Aniene, a pochissimi passi dal centro di Roma e venuti alla luce grazie al coraggio di una giovane donna che ha denunciato un giro di malaffare – fatto di sversamenti illegali di rifiuti tossici, giri di usura, estorsioni, intimidazioni e violenze di vario genere – ci siamo recati dal questore di Roma, dottor Carmine Esposito, per ottenere alcuni chiarimenti e predisporre urgenti misure. Prima di tutto è prioritario garantire la sicurezza e l’incolumità di questa giovane donna che, rimasta a vivere all’interno del campo rom, a nostro avviso rischia pesanti ritorsioni e bisogna mettere in campo ogni soluzione possibile affinché venga tutelata. In secondo luogo per chiedere quali siano stati gli interventi effettuati immediatamente dopo i gravissimi fatti denunciati. Chiederemo a breve anche un incontro con il prefetto di Roma, e solleciteremo il nostro gruppo consiliare in Campidoglio affinché ottenga al più presto un incontro anche con la sindaca Raggi. Bisogna ripristinare con urgenza la sicurezza e la legalità e per farlo servono infatti interventi immediati a più livelli istituzionali. Anche per questo, annunciamo sin da ora una interrogazione urgente al ministro dell’Interno, Luciana Lamorgese, e chiediamo al Governo che attui il prima possibile un provvedimento ad hoc che finanzi interventi mirati aiutando i Comuni a disporre di sufficienti risorse per ripristinare la legalità e la sicurezza. Quanto accaduto infatti con il caso dei Pics, il cui finanziamento era stato approvato grazie a una mozione a prima firma Giorgia Meloni approvata in Campidoglio ma purtroppo disattesa da Virginia Raggi a causa della mancanza di fondi, non deve più accadere. E continueremo a batterci a tutti i livelli per ottenere il rifinanziamento del servizio di Pronto Intervento centro Storico per il decoro urbano, a tutela della sicurezza e della salute dei cittadini e per lo sgombero immediato dei campi irregolari”. Lo dichiarano in una nota il coordinatore regionale del Lazio di Fratelli d’Italia e deputato di Fdi Paolo Trancassini, che ha guidato la delegazione all’incontro con il questore, insieme al capogruppo alla Camera Francesco Lollobrigida e al vice presidente della Camera Fabio Rampelli.
