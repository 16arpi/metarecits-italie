Vigili. Rampelli: Gli assenteisti paghino, ma la responsabilità politica è del sindaco Marino

“I vigili assenteisti dovranno pagare, ma vorremmo che a pagare fosse anche il sindaco Marino sul quale pesa la responsabilità politica delle pessime relazioni tra il corpo e il Comune di Roma.

In un drammatico esacerbarsi di rapporti, Marino è sordo al confronto con la categoria. Dopo anni, è stato rinnovato il contratto ma in modo unilaterale. Gli straordinari sono stati tagliati, le indennità eliminate, le festività non pagate,  il corpo sottodimensionato, il concorsone ancora bloccato. Quello che è accaduto è grave, ma altrettanto grave è la strumentalizzazione che ne fa Marino, l’unico vero responsabile della pessima gestione di un servizio pubblico fondamentale per la cittadinanza. Il Capodanno è una ricorrenza e in quanto tale ci poteva essere una oculata programmazione del lavoro e delle presenze. Marino ha dimostrato anche questa volta di non essere in grado di gestire la città che amministra”. E’ quanto dichiara il capogruppo di Fratelli d’Italia-Alleanza nazionale Fabio Rampelli.
