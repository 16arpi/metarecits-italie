Coronavirus, Rizzetto: Dl cura Italia insufficiente per genitori di figli disabili

“I genitori di minori disabili, travolti anche loro dalle misure restrittive del governo, sono in assenza di adeguate misure di sostegno anche rispetto all’improvvisa privazione delle attività di supporto domiciliare di strutture pubbliche e private”.
E’ quanto dichiara in una nota il deputato di Fratelli d’Italia, Walter Rizzetto, che ha presentato un’interrogazione “per chiedere immediate misure a tutela di coloro che sono tra i più fragili in questa emergenza”. “Questi bambini – aggiunge Rizzetto – in questo periodo hanno bisogno della presenza dei propri familiari, anche come figure di riferimento per le attività di riabilitazione. In tali condizioni diventa impossibile gestire il lavoro e la cura dei figli. Il decreto Cura Italia risulta insufficiente laddove prevede il congedo parentale per 15 giorni mensili retribuiti al 50%, soprattutto per i genitori che svolgono professioni di pubblica utilità, costretti quindi a dover uscire di casa per lavorare”. “Questa emergenza – conclude il deputato di FDI – ha accentuato le carenze di un sistema che richiede già da tempo una riforma per rafforzare sotto ogni profilo le misure a sostegno dei disabili e delle loro famiglie”.
