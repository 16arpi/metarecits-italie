Ramelli, FdI-AN: Distrutto vetro scritta commemorativa, comune lo ripari

“Pisapia ha l’occasione di dimostrare che per lui non ci sono morti ammazzati più morti di altri, assassinati di Serie A e di Serie B: ripari a spese del Comune il vetro di protezione della scritta commemorativa sotto casa di Sergio Ramelli, rotto questa notte come ultimo insulto alla memoria di un ragazzo massacrato a colpi di chiave inglese dall’estrema sinistra milanese nel 1975 proprio in quel luogo. Il sindaco ha dichiarato che è giusto ricordare Sergio Ramelli. Ecco l’occasione per dimostrare che non erano solo parole di circostanza e per dare un segnale ai violenti che hanno distrutto il vetro. Certo è che questo vigliacco vandalismo è frutto di un clima di tensione creato da certa sinistra radicale. Sindaco e giunta non hanno contribuito a smorzarlo, decidendo di non partecipare alla posa delle corone di fiori in ricordo di Ramelli e Pedenovi il 29 aprile. E il Consiglio di Zona 3 ha definitivamente soffiato sul fuoco con una vera e propria provocazione del presidente Renato Sacristani di Rifondazione Comunista.
  
Come Gruppo di Fratelli d’Italia (i consiglieri di zona Vincenzo Viola, Federico Santoro e Andrea Pilati), infatti, per scongiurare che lo stesso Sacristani, come aveva fatto nel 2013, prenotasse la Sala Consiliare per il 29 aprile per  tenervi una manifestazione provocatoria contro il corteo serale per Ramelli, abbiamo prenotato con larghissimo anticipo, e ottenuto, la sala. La nostra iniziativa era finalizzata esclusivamente ad abbassare i toni e a far sì che non si creassero problemi in un giorno di lutto (avremmo infatti disdetto la sala il giorno stesso).
Oggi però Sacristani ha utilizzato l’unico strumento a lui rimasto per far  decadere la concessione della sala, convocare il Consiglio il 29, senza  alcuna urgenza né motivazione, in barba alla capigruppo che aveva escluso  convocazioni fino al 2 maggio.
Anche per dare un segnale a questi personaggi, che cercano solo la rissa in un giorno in cui tutti dovremmo ricordare un ragazzo ucciso, Pisapia dovrebbe prendere posizione netta. Lo invitiamo ufficialmente a riparare a spese del Comune il vetro della scritta commemorativa di Sergio e a venire alla commemorazione ai Giardini Ramelli il 29”
Lo dichiarano per Fratelli d’Italia-Alleanza Nazionale l’eurodeputato Carlo Fidanza, il capogruppo in Regione Riccardo De Corato e il capogruppo in Comune Marco Osnato.
Roma, 24 aprile 2014
