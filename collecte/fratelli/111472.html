Maltempo, La Pietra: Manutenzioni e finanziamenti per prevenire altre tragedie.

Ciò che è accaduto in questo ultimo periodo in alcune Regioni d’Italia a causa del maltempo è sconcertante”. Così in una nota il senatore di FdI Patrizio La Pietra. “Il nostro territorio sta subendo gli effetti di un continuo cambiamento climatico ed ogni anno le stime dei danni ad abitazioni, infrastrutture e al patrimonio arboreo sono assai elevate. Per non parlare delle vittime coinvolte.” prosegue il senatore. “Apro una riflessione proprio sul verde pubblico e mi rivolgo soprattutto alle amministrazioni comunali, a partire da quelle della Regione Toscana, affinché non vengano più commessi gli errori e orrori del passato: negli anni infatti, è venuta meno la presenza di personale qualificato e professionalmente formato che sapesse garantire, anche contestualmente al piano urbanistico territoriale della zona, una manutenzione puntuale del patrimonio arboreo ed un opportuno ricambio generazionale delle piante sofferenti e pericolose, in modo da garantire sicurezza nei territori e ovviamente l’incolumità delle persone”. “Un primo strumento, che può essere di aiuto alle amministrazioni locali – continua il senatore –  è il censimento fitosanitario, che può permettere di costituire una banca dati di informazioni per la programmazione del servizio di manutenzione e tutela del verde e poi prevedere investimenti cospicui nel medio e lungo periodo per compiere una riqualificazione del verde pubblico di ogni città. E’ una sfida che vale la pena accettare.” sottolinea il Senatore.” Per questo rivolgo un monìto costruttivo anche al Ministro Centinaio, affinchè sia sempre più forte l’attenzione a livello nazionale verso questi fenomeni e il sostegno, in particolar modo finanziario, alle amministrazioni comunali. Solo con la collaborazione tra tutte le parti istituzionali sarà possibile raggiungere obiettivi significativi” conclude La Pietra.
