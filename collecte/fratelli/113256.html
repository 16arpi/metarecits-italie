Centrodestra, Meloni: Fratelli d&#8217;Italia mantiene impegni presi coi cittadini, gli altri spiegheranno loro scelte ondivaghe

“Sicuramente già oggi Fratelli d’Italia e la Lega insieme, con i dati che vediamo dai sondaggi e dagli esiti delle elezioni, potrebbero avere una maggioranza. Spero che il dato venga consolidato e che FdI ottenga un buon risultato alle europee: è ovvio che se gli italiani ci daranno una mano a dire che considerano coraggiosa la scelta di privilegiare l’idea e non la poltrona, il giorno dopo anche Salvini dovrà farci i conti. Salvini sta al governo col M5S e usa il centrodestra come un taxi? Penso che questo Salvini debba spiegarlo ai suoi elettori. Io non lo farei e infatti non mi sono alleata col Pd come fece Berlusconi e nemmeno con il M5S come ha fatto Salvini. Non faccio patti con la sinistra, a me interessa mantenere gli impegni presi con i cittadini: in campagna elettorale avevo detto che non avrei votato il reddito di cittadinanza e non lo ho votato, così come ho votato il dl sicurezza perché avevo detto che ci sarebbero stati i voti di FdI per norme che garantivano maggiore sicurezza. Se altri hanno delle posizioni obiettivamente ondivaghe lo dovranno spiegare. Quello che posso fare io è costruire un’alternativa. Non mi interessa stare lì a dire ‘quando cade il governo’, perché le cose verranno da sé quando ci sarà un’alternativa credibile a un governo che oggi mi sembra abbastanza paralizzato”.
Lo ha detto il presidente di Fratelli d’Italia, Giorgia Meloni, ospite di “Non Stop News”, il programma di approfondimento politico condotto da Pierluigi Diaco, Fulvio Giuliani e Giusi Legrenzi su Rtl 102.5 e in contemporanea sui canali 36 del Dt e 750 di Sky.
