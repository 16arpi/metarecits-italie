Lavoro: prevenzione e pene severe per garantire sicurezza

“Le morti sul lavoro rappresentano una vera emergenza, un fenomeno di dimensioni intollerabili, una sfida che va affrontata con l’introduzione di interventi normativi, ma anche attraverso misure pratiche ed effettive, in grado di incidere sull’operatività del sistema sicurezza. Il governo Meloni e il ministro Calderone stanno dimostrando di collocare il tema del lavoro e della sicurezza sui luoghi di lavoro tra le priorità all’interno della propria agenda. Il Governo sta attuando una strategia chiara basata su più prevenzione, più controlli e pene più severe per chi non rispetta le regole e sono numerosi gli interventi non più solo emergenziali ma strutturali già adottati nei due anni e mezzo di questa legislatura”. Lo dichiara in Aula il senatore di Fratelli d’Italia, Giovanni Satta, durante la discussione generale sulle comunicazioni del ministro del Lavoro, Marina Elvira Calderone.
“È evidente che finché ci sarà un solo morto sul lavoro, l’impegno del governo Meloni sarà assoluto. È sconvolgente veder perire nell’esercizio delle loro attività un giovanissimo ragazzo o una ragazza, una madre o un padre di famiglia. È un bene che ci sia massima collaborazione. È per questo che il Governo ha voluto una concertazione su un tema delicato. Le morti sul lavoro sono molte da troppi anni e si sta facendo difficoltà a risolvere il problema. Questo esecutivo ha più che raddoppiato i fondi sulla sicurezza. Abbiamo assunto 1600 ispettori e figure che possano gestire la situazione.
Non sempre è facile applicare le norme in un’ottica di produttività e questo non è accettabile. L’impresa deve poter produrre, ma nel rispetto delle leggi. Serve concertazione anche su questo. Il nostro esecutivo è intervenuto con decisione su queste tematiche: oggi abbiamo più di un milione di lavoratori in più, i salari crescono, molti i rinnovi contrattuali dal terziario ai bancari, passando dai ferrotranvieri e fino ai dipendenti pubblici. Siamo intervenuti sul taglio del cuneo fiscale, speriamo di poter fare di più e supportare il ceto medio che oggi ancora fa fatica. Il lavoratore è e resterà centrale nella nostra politica”, afferma in Aula la senatrice di Fratelli d’Italia, Lavinia Mennuni.
“Il ministro Calderone, nel suo intervento, ha riepilogato diffusamente le puntuali attività avviate in soli due anni dal Governo di Giorgia Meloni per cambiare rotta con decisione dopo decenni in cui evidentemente è mancata una strategia adeguata. Finalmente stiamo intervenendo su più piani contemporaneamente: con programmi formativi continui ed adeguati all’innovazione che tocca ogni comparto dell’economia, con piani di prevenzione dei rischi aderenti alle diverse situazioni aziendali, con un sistema di controlli moderno in grado di disincentivare qualsiasi pratica pericolosa ed infine con l’applicazione tempestiva delle sanzioni, atteso che la certezza della pena è la miglior forma di deterrenza.
Un ulteriore contributo può inoltre venire dall’utilizzo dell’intelligenza artificiale, ad esempio, nei processi di valutazione dei rischi e nella definizione delle procedure di manutenzione, oppure favorendo l’automazione delle attività di routine e potenzialmente più rischiose. Il nostro obiettivo principale è quello di affermare la diffusione di una cultura della sicurezza fondata sulla sensibilizzazione e sulla formazione a partire già dall’ambito scolastico per pensare non solo ai lavoratori di oggi, ma pure a quelli di domani. Un cambio di prospettiva rispetto al passato: coinvolgere il mondo della scuola per far sì che il grande tema della sicurezza entri da subito nella nostra quotidianità e non ci riguardi solo al momento dell’ingresso nel mondo del lavoro. Mettiamo in primo piano la cultura del lavoro e della sicurezza perché la vera posta in gioco è la dignità di ogni persona.
Le risorse umane delle nostre aziende, inoltre, sono decisive per il buon esito di ogni progetto di innovazione e di sviluppo. Tutte le azioni in termini formazione, prevenzione e controlli per migliorare la sicurezza del lavoro non rappresentano un costo, ma una delle più lungimiranti forme di investimento per il futuro del nostro sistema produttivo. È su questo terreno che si affronta e si vince la sfida del diritto al lavoro, e non certo con scaramucce referendarie poco concrete e molto velleitarie. Il nostro voto odierno in Senato raccoglie la voce e le esigenze di tutti gli italiani che non accettano l’idea di ridurre il posto di lavoro ad un luogo di rischio. Anche con questo voto, e con il conseguente impegno quotidiano, contribuiamo a ridare dignità e centralità al lavoro, lo strumento principale per assicurare a tutti una giusta qualità della vita”, sottolinea la senatrice di Fratelli d’Italia Paola Mancini, componente la commissione Lavoro a Palazzo Madama.
