Alitalia, Fidanza: No spezzatino. Governo ci restituisca una compagnia di bandiera

“Il governo ha accolto come raccomandazione l’ordine del giorno di Fratelli d’Italia sul decreto Alitalia. Ci auguriamo sia l’inizio di una nuova strategia per un rilancio vero e definitivo della compagnia. No allo spezzatino, tutela dei posti di lavoro e degli asset strategici, nuovo piano industriale incentrato sul ripristino delle più redditizie tratte a lungo raggio, ricerca di un partner industriale credibile e disponibilità a valutare il ritorno dello Stato fino al 25% del capitale sociale, no al dumping contrattuale delle compagnie low cost.
Non c’è più tempo da perdere, i sei mesi di proroga del prestito-ponte passano in fretta: il governo si chiarisca le idee, dia un chiaro mandato ai Commissari e ci restituisca una compagnia di bandiera degna della settima potenza mondiale”. Così dichiara in una nota Carlo Fidanza, deputato di Fratelli d’Italia e componente della Commissione Trasporti della Camera.
