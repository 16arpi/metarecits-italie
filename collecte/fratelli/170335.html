Agricoltura: con Pdl prezzi il Governo tutela produttori e famiglie

“Oggi in discussione generale alla Camera la proposta di legge che propone una forma di tutela concreta all’agricoltura nel suo complesso, in conseguenza alla vulnerabilità delle catene di valore agroalimentari, di fronte alle crisi su larga scala del mondo attuale. Una proposta che intende proteggere seriamente il comparto partendo dal suo anello più debole, tutelando il lavoro di chi produce in campagna, in contrapposizione con l’economia dei prezzi, che oggi si regge su una serie di considerazioni che si consumano in ambienti chiusi e che ricadono sulle famiglie. 
Un grazie particolare al quotidiano lavoro che questo esecutivo e il ministro Lollobrigida svolgono nell’interesse del settore agroalimentare, come ampiamente dimostrato fin dal programma di governo, soprattutto, per la tutela della redditività delle imprese agricole. Vengono previsti infatti criteri che stabiliscono chiaramente quali sono i fattori che concorrono alla formazione del prezzo e viene data attenzione assoluta alla qualità delle produzioni e al settore intero, in un mondo in cui le sfide del mercato sono legate a molteplici fattori, come l’instabilità internazionale, la salvaguardia dell’ambiente e il cambiamento climatico. Questa proposta di legge interviene, nel massimo rispetto del mercato, con coraggio ed intelligenza, perché il coraggio di un intervento normativo lo si misura nell’intelligenza con cui si approccia al mercato, proteggendolo nei suoi singoli passaggi”. 
Lo ha detto il deputato di Fratelli d’Italia Giandonato La Salandra, componente della Commissione Agricoltura, intervenendo nell’Aula della Camera durante la discussione sulla Pdl per i giusti prezzi dei prodotti agricoli.
