Rifiuti, Fratelli d’Italia: Dopo deferimento Ue, interrogazione a Orlando

«Fratelli d’Italia presenterà un’interrogazione parlamentare al ministro dell’Ambiente, Andrea Orlando, dopo il deferimento Ue dell’Italia alla Corte giudiziaria per la gestione dei rifiuti in Campania. Vogliamo sapere quali iniziative intende assumere per accertare i motivi che hanno portato al ritardo dell’attuazione del piano Ue. Consigliamo a Orlando, a tal proposito, di chiedere direttamente al viceministro alle infrastrutture e Trasporti Vincenzo De Luca, che da sindaco di Salerno, insieme al sindaco di Napoli Luigi de Magistris, è uno dei principali responsabili per aver bloccato la realizzazione dei termovalorizzatori così come l’Europa ci aveva chiesto, dopo i disastri dell’ex governatore Bassolino. E vogliamo sapere cosa intende fare il Governo per evitare le sanzioni e per mettersi a norma nel tempo più veloce possibile».
È quanto dichiarano i deputati di Fratelli d’Italia, Edmondo Cirielli e Marcello Taglialatela.
Roma, 20 giugno 2013
