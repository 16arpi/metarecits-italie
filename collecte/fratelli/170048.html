Meloni: netta condanna Mattarella a rogo manichino

“La netta condanna espressa dal Presidente della Repubblica, Sergio Mattarella, sull’inqualificabile azione con cui è stata data alle fiamme l’effige raffigurante il Presidente del Consiglio Giorgia Meloni, dovrebbe indurre la politica a comportarsi di conseguenza. Soprattutto perché il capo dello stato non si riferisce esclusivamente all’ultimo episodio in ordine cronologico, giustamente evidenziando che si tratta di “intollerabile serie di manifestazioni verbali di aggressività insulti volgarità”. Non possiamo che associarci alla ferma presa di posizione del presidente Mattarella, condividendo ogni sua parola, nella piena convinzione che la politica debba tornare a riaffermare al più presto la sua autenticità, nelle sue forme migliori. Non possiamo, infatti, non considerare il fatto che, oltre al manichino dato alle fiamme, si sono elevati di recente inqualificabili insulti nei confronti del presidente Meloni da parte di rappresentanti delle istituzioni, la qual cosa aggrava il quadro dell’intolleranza politica. 
Spiace constatare come a condannare l’inquietante minaccia del rogo del manichino e le violenze verbali, ormai, manchino invece i leader delle opposizioni, all’evidenza ancora legati a quell’avversione nei confronti di chi giudicano nemico, anziché avversario, e quindi non destinatario di solidarietà alcuna quando vilmente aggredito e offeso”. Lo dichiara il capogruppo di Fratelli d’Italia alla Camera dei deputati, Tommaso Foti.
“Nel ringraziare il Presidente della Repubblica Mattarella per la solidarietà espressa nei confronti del presidente Meloni per i vili ed inaccettabili insulti intrisi di aggressività e volgarità subiti, sino alle estremizzazioni con effigi bruciate o vilipese, denunciamo questo clima d’odio vergognoso ormai intollerabile. E’ evidente che gli attacchi sferrati in maniera virulenta da vari personaggi politici di sinistra, il silenzio di altri che non condannano, minano non solo il confronto politico ma ne alterano anche il valore, basato sulla democrazia e il rispetto reciproco. Siamo stanchi di queste continue reazioni scomposte e violente, che, oltretutto, non danneggiano noi, ma chi le sferra. Spiace per la sinistra che non riesce a trovare la quadra neanche al suo interno, ma non è così che si vincono le elezioni”, sottolinea Augusta Montaruli, vice capogruppo di Fratelli d’Italia alla Camera.
