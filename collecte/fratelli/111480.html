Libia, Urso: Conferenza non ha avuto successo sperato. Da Governo atteggiamento velleitario

“La Conferenza sulla Libia non ha avuto il successo che tutti speravamo a fronte delle grandi aspettative, che erano state a torto alimentate soprattutto in merito alla parata internazionale che è del tutto mancata. La strada è giusta, ma ci vuole un approccio più concreto e meno declamatorio. Tra chi non è venuto affatto e chi se ne è andato prima, è emersa in modo chiaro la difficoltà che il nostro Paese ha nel recuperare il ruolo che gli spetta in Libia e nel Mediterraneo. Il governo è stato troppo ambizioso negli annunci e troppo rinunciatario nelle conclusioni. In politica estera la cosa peggiore è proprio apparire velleitari. È quanto accaduto a Palermo, purtroppo”. Lo dichiara il senatore di Fratelli d’Italia, Adolfo Urso, vicepresidente del Copasir e componente la Commissione Esteri del Senato.
