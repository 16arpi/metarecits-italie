Condanna antagonisti, Beccalossi: Sentenza Brescia faccia giurisprudenza

“Esprimo la mia più viva soddisfazione per la sentenza emessa oggi dai giudici del Tribunale di Brescia sugli scontri di tre anni fa provocati dai cosiddetti ‘antagonisti’.

Spero che serva da monito per tutte quelle persone che, sempre più spesso, e ogni volta con una scusa diversa, utilizzano le manifestazioni di piazza come pretesto per causare disordini e per organizzare assalti alle forze dell’ordine”.
Lo dichiara l’assessore regionale e dirigente di Fratelli d’Italia-Alleanza Nazionale, Viviana Beccalossi, commentando la notizia riguardante le tredici condanne in primo grado a carico dei responsabili degli scontri avvenuti il 14 novembre 2012 nel piazzale della Stazione ferroviaria di Brescia durante la manifestazione “anti-austerity” per contestare le politiche del governo.
“I giudici – prosegue Viviana Beccalossi – hanno riconosciuto ciò che è evidente a tutti i cittadini perbene e cioè che scioperi, manifestazioni e cortei sono sempre più spesso la vetrina per quelli che non esito a definire i ‘professionisti dello scontro’, la cui presenza è giustificata solo per creare problemi. Bene, dunque, e avanti così. Che la sentenza di Brescia faccia giurisprudenza e venga applicata da tutti i Tribunali d’Italia”.
