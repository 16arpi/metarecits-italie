Gioco d&#8217;azzardo, Rizzetto: Assurdo che la lotta alla dipendenza da gioco d&#8217;azzardo sia stata affidata a soggetti in conflitto d&#8217;interessi

Walter Rizzetto deputato di Fratelli d’Italia-Alleanza Nazionale contesta con un’interrogazione la presenza di conflitti di interessi tra i componenti dell’Osservatorio presso il Ministero della salute, istituito per il contrasto alla diffusione del gioco d’azzardo e alla dipendenza grave. Infatti, è stata scelta tra i componenti dell’organismo la Federserd, poi esclusa con un provvedimento del Tar proprio perché sostenuta e finanziata da concessionari del gioco d’azzardo come Sisal e Lottomatica.
«E’ un fatto gravissimo – dichiara Rizzetto – che non ci sia stata un’istruttoria preventiva da parte del Ministero della salute per nominare i membri dell’Osservatorio, come dimostra la scelta di Federserd tra i componenti ossia una federazione che riceve contributi da chi lucra con il gioco d’azzardo. Ben 50 milioni di euro sono stanziati annualmente per la lotta contro le dipendenze da azzardo e sono proprio i membri dell’Osservatorio che devono decidere sul loro utilizzo – continua il deputato. E’ per questo che ho interrogato il governo per verificare la presenza di ulteriori interessi confliggenti nell’organismo e per sapere come siano stati utilizzati sino ad oggi i milioni destinati alla lotta alle dipendenze – conclude Rizzetto.»
