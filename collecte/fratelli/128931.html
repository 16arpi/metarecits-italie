Copasir, Urso: audizione ad Snam

“Il Comitato parlamentare per la sicurezza della Repubblica nella seduta odierna ha audito l’amministratore delegato di SNAM, dott. Marco Alverà, in merito alle conseguenze della guerra in Ucraina sull’approvvigionamento di gas in Italia e in Europa. Nel corso dell’audizione si è approfondita l’attività che SNAM sta svolgendo nel sistema di interconnessione di trasporto, stoccaggio e rigassificazione in Italia e in generale in Europa e nel Mediterraneo, dove riveste il ruolo di operatore principale, e le misure necessarie in sede nazionale ed europea per fronteggiare la nuova situazione a breve e medio termine. Tra gli ulteriori temi trattati nel corso dell’audizione vi sono: quello di grande importanza e urgenza strategica del riempimento degli stoccaggi, le modalità per incrementare l’affluenza di GNL attraverso la realizzazione di nuovi rigassificatori galleggianti (FSRU), la realizzazione di altri gasdotti nel mediterraneo per diversificare le fonti e migliorare la interconnessione europea e il possibile potenziamento del TAP, lo sviluppo della produzione e trasmissione dell’idrogeno anche da altri Paesi, come previsto dal REPowerEu”.
Lo rende noto il presidente del Copasir, Adolfo Urso.
