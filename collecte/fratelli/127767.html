Quirinale, Lollobrigida: non si può stare al Governo con chi definisce Berlusconi invotabile

“Il centrodestra è compatto e Fratelli d’Italia lavorerà per avere come presidente della Repubblica un garante della Costituzione, un arbitro terzo che dia agli italiani la possibilità di non essere governati necessariamente dal PD, come è avvenuto negli ultimi 10 anni, a prescindere dal risultato delle urne”. Lo ha detto intervenendo a Vista Quirinale su Radio1, il capogruppo di Fratelli d’Italia alla Camera, Francesco Lollobrigida. “I fallimenti del governo Draghi, a partire dalla schizofrenica strategia contro la pandemia, sono evidenti. Quando un esecutivo non è in grado di risolvere i problemi di una Nazione, in democrazia la soluzione è tornare al voto. La buona notizia è che tra i nostri alleati torna la consapevolezza che non si può stare al governo con il PD e il M5S. Come si fa a governare con forze politiche che ritengono il leader di uno dei partiti che compongono il governo, come Berlusconi, invotabile?”, conclude Lollobrigida.
