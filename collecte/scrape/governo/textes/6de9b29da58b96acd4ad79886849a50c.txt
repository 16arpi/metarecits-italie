Vai al Contenuto
Raggiungi il piè di pagina











Giornata europea in ricordo delle vittime del terrorismo, la dichiarazione del Presidente Meloni
11 Marzo 2023

Oggi si celebra la Giornata europea in ricordo delle vittime del terrorismo. L’11 marzo 2004, a Madrid, 10 zaini carichi di esplosivo furono fatti esplodere su 4 treni locali nell'ora di punta causando una strage immane: 191 morti e oltre duemila feriti.
L'attentato, compiuto da una cellula jidahista e tra i più sanguinosi in Europa dal secondo Dopoguerra ad oggi, ha sconvolto il mondo e ha segnato profondamente la storia europea.
Purtroppo, l'attentato di Madrid non è rimasto isolato e il terrorismo islamista ha continuato a colpire, toccando altre capitali e città europee, seminando morte e distruzione.
In questa Giornata il Governo italiano rinnova il suo cordoglio al popolo spagnolo e a tutte le vittime e conferma il suo massimo impegno per contrastare il terrorismo.
L'attenzione non deve mai calare ed è fondamentale continuare a rafforzare ogni strumento utile, a partire dalla cooperazione internazionale in materia, per scongiurare ogni possibile minaccia e garantire la sicurezza dei nostri cittadini.