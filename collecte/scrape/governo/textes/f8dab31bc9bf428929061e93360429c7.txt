Vai al Contenuto
Raggiungi il piè di pagina











Incontro del Presidente Meloni con il Presidente e AD del fondo d’investimento BlackRock
30 Settembre 2024

Il Presidente del Consiglio, Giorgia Meloni, ha ricevuto oggi a Palazzo Chigi il Presidente e Amministratore Delegato del fondo d’investimento statunitense BlackRock, Larry Fink. Il colloquio fa seguito alla partecipazione dell’AD Fink all’evento tenutosi lo scorso giugno nel corso del Vertice G7 di Borgo Egnazia sulla Partnership for Global Infrastructure and Investment (PGII) co-presieduto dal Presidente del Consiglio Meloni e dal Presidente degli Stati Uniti Joe Biden. 
Nel corso del colloquio, i due interlocutori hanno avuto un approfondito scambio di vedute su possibili investimenti del Fondo USA in Italia nell’ambito dello sviluppo di ‘data center’ e delle correlate infrastrutture energetiche di supporto. Il Presidente del Consiglio ha, inoltre, condiviso con l’AD Fink le opportunità di investimento nel campo delle infrastrutture nazionali di trasporto e in altri settori di natura strategica.
È stato concordato come immediato seguito operativo la costituzione di un ristretto gruppo di lavoro, coordinato da Palazzo Chigi, dedicato all’attuazione dei progetti da sviluppare in collaborazione.
Nell’illustrare la priorità annessa allo sviluppo di un nuovo partenariato paritario con il Continente africano e l’istituzione di nuovi strumenti di finanziamento per progettualità condivise con le Nazioni africane, si è discusso di ulteriori strumenti finanziari multilaterali nell’ambito della finanza climatica.
Infine, nel corso della riunione è stato affrontato anche il tema della ricostruzione dell’Ucraina, in vista della Conferenza che si terrà in Italia nel 2025.