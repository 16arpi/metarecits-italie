Vai al Contenuto
Raggiungi il piè di pagina











Depositata la Relazione annuale al Parlamento sul fenomeno delle tossicodipendenze in italia 2023
19 Luglio 2023

Il Sottosegretario Alfredo Mantovano ha inviato ai Presidenti di Camera e Senato, la Relazione Annuale al Parlamento sul fenomeno delle tossicodipendenze 2023 (dati raccolti nel 2022).
La Relazione, prevista dal DPR 309/90,  è la  principale fonte informativa nazionale del Dipartimento per le Politiche Antidroga. I dati inseriti nella Relazione  vengano raccolti dalle amministrazioni centrali, periferiche, dai centri di ricerca, dagli enti del privato sociale competenti in materia.  Lo scopo della Relazione è di inquadrare il fenomeno nel modo più aderente alla realtà, anche al fine di orientare gli interventi pubblici nel settore. E’ in fase di elaborazione un adeguamento nella raccolta dei dati, per rendere l’aggiornamento,  dal prossimo anno, ancora più puntuale, comprendendo altresì nella relazione anche altre forme di dipendenze quali quelle comportamentali.  
L’adeguamento – ha affermato il Sottosegretario Alfredo Mantovano - segue un metodo di lavoro condiviso, introdotto fin dall’inizio di questa esperienza di Governo, fatto di periodici incontri fra rappresentanti delle comunità, dei SerD, dei funzionari dedicati delle Regioni, di medici e professionisti impegnati nel settore. Gli incontri sono finora avvenuti anche con i Ministri interessati alla materia, per affrontare i numerosi problemi ancora irrisolti. Assumiamo l’impegno perché la Relazione al Parlamento 2024 vada redatta con l’introduzione di nuove variabili per comprendere il senso di ciò che accade nelle vite delle persone, fornendo interpretazioni di senso, per intervenire al meglio sui fattori di rischio e i fattori di protezione-.
Il fenomeno analizzato da un punto di vista dei consumi, appare in aumento sia nella fascia 18-64 anni sia nella fascia 15-19 anni. Rispetto al 2021 preoccupa soprattutto l’ incremento dei consumi nella fascia giovanile che passa dal 18,7% al 27,9% con un aumento dell’uso di cannabinoidi sintetici e Nuove Sostanze Psicoattive.