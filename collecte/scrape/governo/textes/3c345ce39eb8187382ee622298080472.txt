Vai al Contenuto
Raggiungi il piè di pagina











Vertice G7, incontro bilaterale Meloni -  Tebboune
15 Giugno 2024

All’indomani della conclusione del Vertice del G7, il Presidente del Consiglio Giorgia Meloni ha incontrato il Presidente della Repubblica Algerina Democratica e Popolare Abdelmadjid Tebboune. 
Nel corso del colloquio è stata espressa profonda soddisfazione per l’eccellente stato delle relazioni bilaterali, in particolare in ambito economico dove continuano a svilupparsi i rapporti nei settori energetico, agricolo e industriale. 
Al centro della conversazione, lo stato di avanzamento dei progetti nell’ambito del Piano Mattei per l’Africa nel settore agricolo e della formazione professionale, nonché l’impegno congiunto nel quadro del Processo di Roma su migrazioni e sviluppo. 
In tale ambito, è in via di adozione il progetto di agricoltura sostenibile che coinvolgerà il Gruppo agroindustriale italiano controllato da Bonifiche Ferraresi SpA per la concessione strategica di circa 36.000 ettari da sviluppare con attività agro-industriali in collaborazione con i partner algerini. Il più grande investimento in agricoltura sostenibile fatto sinora dall’Italia nella sponda sud del Mediterraneo.
Il Presidente Meloni e il Presidente Tebboune hanno quindi discusso le principali questioni internazionali, anche alla luce del ruolo dell’Algeria come membro del Consiglio di Sicurezza per il biennio 2024-25.