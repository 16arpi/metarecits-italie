Vai al Contenuto
Raggiungi il piè di pagina











Incontro del Presidente Meloni con la Presidente della Commissione europea von der Leyen
20 Dicembre 2024

Il Presidente del Consiglio dei Ministri, Giorgia Meloni, ha incontrato la Presidente della Commissione europea Ursula von der Leyen per un primo scambio di opinioni dopo l’insediamento del nuovo Esecutivo europeo.
Al centro del colloquio le priorità di azione del nuovo ciclo istituzionale Ue, a partire dal rilancio del ruolo e della competitività dell’Unione europea nel mondo. A tale riguardo, il Presidente Meloni sì è in particolare soffermata sulle prospettive del settore automobilistico nel contesto del percorso di transizione ambientale e sulle forti preoccupazioni del settore agricolo nazionale nell’ambito dell’Accordo Ue-Mercosur.
Particolare attenzione è stata inoltre riservata alla politica migratoria europea, facendo il punto sui risultati raggiunti e su quanto  resta ancora da fare per disporre di strumenti efficaci di gestione del fenomeno migratorio.
Le due Leader hanno concordato di rafforzare ulteriormente la collaborazione e la complementarietà tra il Piano Mattei italiano per l’Africa e la Strategia europea Global Gateway.