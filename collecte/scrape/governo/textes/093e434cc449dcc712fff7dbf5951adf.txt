Vai al Contenuto
Raggiungi il piè di pagina











Riunione del CIPESS del 15 maggio 2025
15 Maggio 2025

Nella seduta odierna, il Comitato interministeriale per la programmazione economica e lo sviluppo sostenibile (CIPESS), alla presenza del Ministro dell’Economia e delle finanze e Vicepresidente del CIPESS Giancarlo GIORGETTI e del Segretario del CIPESS, Sottosegretario di Stato alla Presidenza del Consiglio dei ministri Alessandro MORELLI, ha approvato i seguenti provvedimenti.
Infrastrutture
Il Comitato, sentito il NARS, ha espresso parere sulla proposta di aggiornamento del piano economico finanziario e relativo schema di atto aggiuntivo n. 3 alla Convenzione unica di concessione tra ANAS S.p.A. (a cui è subentrato il MIT) e la Società Autostrada dei Fiori S.p.A. - tronco A10 per il periodo regolatorio 2019-2021. Il parere del Comitato rileva ai fini dell’accertamento dei rapporti economici derivanti dalla conclusione della concessione terminata nel 2021.
Il CIPESS ha, altresì, approvato l’utilizzo delle risorse residue relativamente alla tratta Lingotto-Bengasi della Linea 1 della metropolitana di Torino, pari a 24.377.665,00 euro, per la copertura dei maggiori costi connessi al completamento della medesima Linea.
Politiche di coesione
Il Comitato ha approvato la modifica del Programma operativo “Ricerca e Innovazione” complementare al PON “Ricerca e Innovazione” 2014-2020.
Il CIPESS, inoltre, ha assegnato circa 1,12 miliardi di euro, a valere sulle risorse del Fondo per lo sviluppo e la coesione (FSC) 2021-2027, per la realizzazione di lotti funzionali del nuovo asse viario Sibari-Catanzaro della strada statale 106 Jonica (ai sensi dell’articolo 1, comma 529, della legge 30 dicembre 2024, n. 207 - legge di Bilancio 2025).
Il Comitato ha, altresì, deliberato l’aggiornamento della delibera CIPESS n. 41 del 2024 la realizzazione degli impianti di dissalazione nella regione Siciliana.
Sisma Abruzzo 2009
Il CIPESS ha approvato il definanziamento dell’intervento denominato “Santa Maria della Pace” di cui alla delibera CIPE n. 112 del 2017.
Il Comitato ha, altresì, assegnato euro 9.693.329,74 per il finanziamento di servizi di natura tecnica e assistenza qualificata per l’annualità 2025.
Altre decisioni
Il CIPESS ha approvato la riprogrammazione dell’intervento “Lavori di Ristrutturazione dello schema irriguo Aurunco - Cellole IV lotto, 1° stralcio”, previsto nel Piano irriguo nazionale di cui alla delibera CIPE n. 74/2005, e il subentro del Consorzio di bonifica del bacino inferiore del Volturno per il suo completamento;
Il Comitato ha, inoltre, approvato il Piano di attività e il Sistema dei limiti di rischio (RAF) per l’anno 2025 relativamente alle attività di SACE S.p.A. per la concessione di garanzie finanziarie di cui all’articolo 1, commi 259 e ss., della legge 30 dicembre 2023, n. 213, nell’ambito dell’operatività denominata “Archimede”.
Informative che non comportano adozione di delibera
Il Comitato ha udito le seguenti informative:
Informativa concernente la nuova Linea “C” della Metropolitana di Roma in merito all’Ordinanza n. 7/M del 29 gennaio 2025 di approvazione del progetto definitivo di variante “Adeguamento normativo del materiale rotabile”, della “Rimodulazione della fornitura del materiale rotabile” e del progetto definitivo “Ampliamento del Deposito-Officina Graniti” e conseguente rimodulazione del Quadro Economico Generale dell’Opera;
Informativa sullo stato di avanzamento del Potenziamento dell’asse ferroviario Monaco–Verona. Galleria di base del Brennero - Programma delle infrastrutture strategiche ex legge 21 dicembre 2001, n. 443 (legge obiettivo).