Vai al Contenuto
Raggiungi il piè di pagina











Riunione della Cabina di Regia della ZES unica del Mezzogiorno
23 Dicembre 2024

Si è riunita oggi a Palazzo Chigi la Cabina di Regia della Zona economica speciale (ZES) unica del Mezzogiorno, alla presenza del Presidente del Consiglio dei Ministri, Giorgia Meloni.
Il Presidente del Consiglio ha convocato la seduta della Cabina di Regia a seguito della decisione di mantenere presso la Presidenza del Consiglio dei Ministri la delega al Sud, e al fine di mettere a sistema tutte le azioni intraprese dal Governo per il rilancio del Mezzogiorno, a partire dalla ZES unica, che costituisce una vera e propria cornice strategica al cui interno vanno ad inserirsi riforme e investimenti atti a promuovere lo sviluppo delle regioni meridionali.
Nell’ambito della Cabina di Regia, il Presidente del Consiglio ha condiviso con i Ministri, i Presidenti delle Regioni del Sud, l’ANCI e l’UPI un primo bilancio sui risultati raggiunti da questa iniziativa, fortemente voluta dal Governo per rafforzare il tessuto produttivo del Sud. La ZES unica prevede due strumenti molto significativi: il regime semplificato dell’autorizzazione unica e il credito d’imposta per gli investimenti.
I dati ne dimostrano l’efficacia: dal 1° gennaio 2024, data di istituzione della ZES, sono state rilasciate 415 autorizzazioni uniche per circa 2 miliardi e 400 milioni di euro di investimenti, superando in appena 11 mesi il totale degli investimenti delle otto precedenti ZES, pari a 1,9 miliardi di euro, con un impatto sull’occupazione stimato in circa 8 mila posti di lavoro. Con la ZES unica, i tempi medi per il rilascio delle autorizzazioni si sono ridotti a circa trenta giorni.
Il credito di imposta ha dimostrato altrettanto successo, riconoscendo un importo complessivo di 2,5 miliardi di euro e assicurando il 100% del credito richiesto.