Vai al Contenuto
Raggiungi il piè di pagina











Colloquio telefonico del Presidente Meloni con il Re di Giordania Abdallah II
15 Aprile 2024

Il Presidente del Consiglio, Giorgia Meloni, ha avuto questo pomeriggio un colloquio telefonico con Sua Maestà il Re Abdullah II di Giordania sulla situazione regionale in Medio Oriente dopo l’attacco iraniano contro Israele.
Il Presidente Meloni ha richiamato le conclusioni della riunione dei Leader G7 che aveva presieduto nella giornata di domenica e i due Leader si sono concentrati sull’esigenza di evitare un’ulteriore escalation nella regione.In linea con la Dichiarazione G7, il Presidente Meloni ha ricordato l’importanza di porre fine alla crisi a Gaza, continuando a lavorare per un cessate il fuoco immediato e sostenibile e per il rilascio degli ostaggi da parte di Hamas.
I due Leader hanno quindi discusso della risposta alla crisi umanitaria a Gaza che vede la Giordania svolgere un ruolo di primo piano. Il Presidente Meloni ha ribadito l’impegno italiano nel fornire assistenza umanitaria alla popolazione della Striscia. Il Presidente Meloni e il Re Abdallah hanno concordato di mantenersi in stretto contatto nelle prossime settimane.