Vai al Contenuto
Raggiungi il piè di pagina











Cabina di regia crisi idrica
1 Marzo 2023

Si è tenuto oggi a Palazzo Chigi un tavolo sulla crisi idrica, presieduto dal Presidente del Consiglio, Giorgia Meloni. Ne hanno preso parte il Vice Presidente e Ministro Matteo Salvini, e i Ministri Francesco Lollobrigida, Raffaele Fitto, Gilberto Pichetto Fratin, Roberto Calderoli, Nello Musumeci, il Vice Ministro Vannia Gava, i Sottosegretari Alfredo Mantovano e Alessandro Morelli. 
Nel corso della riunione si è convenuto di affrontare la questione idrica a fronte della siccità in corso: 
Istituendo a Palazzo Chigi una Cabina di regia tra tutti i ministeri interessati per definire un piano idrico straordinario nazionale d’intesa con le Regioni e gli Enti territoriali per individuare le priorità di intervento e la loro adeguata programmazione, anche utilizzando nuove tecnologie;
Lavorando a un provvedimento normativo urgente che contenga le necessarie semplificazioni e deroghe e accelerando i lavori essenziali per fronteggiare la siccità;
Avviando una campagna di sensibilizzazione sull’uso responsabile della risorsa idrica;
Individuando un Commissario straordinario con poteri esecutivi rispetto a quanto programmato dalla Cabina di regia.