Vai al Contenuto
Raggiungi il piè di pagina











Colloquio telefonico con il Presidente del Congo
21 Aprile 2023

Il Presidente del Consiglio, Giorgia Meloni, ha avuto oggi una cordiale conversazione telefonica con il Presidente del Congo, Denis Sassou N’Guesso, per fare il punto sugli ottimi rapporti bilaterali. Durante il colloquio il Presidente Meloni ha illustrato la sua visione di un partenariato con l’Africa ispirato a un modello di cooperazione non predatorio, come indicato nel Piano Mattei per l’Africa.
In quest’ottica è stato valorizzato l’impegno italiano sul fronte della crisi alimentare con l’organizzazione del vertice sui sistemi alimentari che si terrà a Roma il prossimo luglio e la conferenza Italia-Africa di ottobre. Si è inoltre parlato di cooperazione economica e in particolare energetica con nuovi progetti sulle energie rinnovabili e sul Gas naturale liquefatto per il mercato locale e quello europeo.
La stabilizzazione della Libia e del Nord Africa è stata anche al centro della conversazione durante la quale è stata espressa l’intenzione di effettuare entro l’anno uno scambio di visite per approfondire il dialogo e sviluppare ulteriori progetti insieme.