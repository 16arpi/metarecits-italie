Vai al Contenuto
Raggiungi il piè di pagina











Visita in Cina, incontro del Presidente Meloni con il Primo Ministro Li Qiang
28 Luglio 2024

Il Presidente del Consiglio, Giorgia Meloni, ha incontrato oggi a Pechino il Primo Ministro del Consiglio di Stato della Repubblica Popolare Cinese, Li Qiang.
Al centro dei colloqui i rapporti bilaterali, in un anno segnato dal ventennale del Partenariato Strategico Globale fra Italia e Cina e dalla ricorrenza del 700° anniversario della scomparsa di Marco Polo.
I due Capi di Governo hanno discusso di come promuovere uno sviluppo equilibrato e sostenibile del commercio bilaterale e degli investimenti reciproci, rafforzare la collaborazione scientifica e culturale e garantire un dialogo costruttivo in tutti i settori di comune interesse. Hanno, inoltre, affrontato la gestione delle grandi sfide globali, dall’Intelligenza Artificiale al cambiamento climatico, concordando sulla necessità di definire soluzioni comuni e condivise. 
In occasione dell’incontro, è stato adottato un Piano d’Azione per il rafforzamento del Partenariato Strategico Globale (2024-2027) e sono state sottoscritte 6 intese, relative alla collaborazione industriale, alla tutela delle indicazioni geografiche, alla sicurezza alimentare, all’ambiente e all’istruzione.
I due leader hanno, inoltre, inaugurato la 7° edizione del Business Forum Italia-Cina, alla presenza di oltre 100 aziende e associazioni di categoria italiane e cinesi.