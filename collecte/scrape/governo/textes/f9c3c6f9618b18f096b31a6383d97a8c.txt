Vai al Contenuto
Raggiungi il piè di pagina











Il Presidente Meloni incontra il Patriarca di Antiochia dei Maroniti
18 Ottobre 2023

Il Presidente del Consiglio, Giorgia Meloni, ha incontrato oggi a Palazzo Chigi Sua Beatitudine il Cardinale Bechara Boutros Rai, Patriarca di Antiochia dei Maroniti. 
Al centro del colloquio, a cui hanno partecipato anche il sottosegretario Alfredo Mantovano e i rappresentanti della Fondazione "Aiuto alla Chiesa che Soffre", la crisi in corso in Medio Oriente e gli ultimi sviluppi nella regione, con particolare riferimento alla situazione in Libano. Il Presidente Meloni ha sottolineato come la Nazione libanese rappresenti un modello unico di pacifica convivenza e reciproco arricchimento tra diverse confessioni religiose. 
Il Presidente del Consiglio ha ricordato, inoltre, il lavoro del Governo italiano a favore della protezione della libertà religiosa, del dialogo interreligioso e per la tutela dei diritti delle minoranze.
In particolare, Meloni ha ribadito che la presenza delle comunità cristiane in Medio Oriente è una ricchezza da custodire e proteggere e ha auspicato un rinnovato impegno da parte della comunità internazionale in questa direzione. 
Infine, il Presidente del Consiglio e il Patriarca hanno affrontato la questione dei rifugiati siriani presenti in Libano. Da questo punto di vista, Meloni ha ricordato l’enorme sforzo delle autorità e della popolazione del Libano per sostenere lo straordinario numero di rifugiati e sfollati affluiti negli ultimi anni nel Paese dei Cedri e l’attenzione dell’Italia per le istanze del popolo libanese.