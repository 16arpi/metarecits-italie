Vai al Contenuto
Raggiungi il piè di pagina











Visita del Presidente Meloni in Libano
27 Marzo 2024

In occasione della visita nella Repubblica del Libano, il Presidente del Consiglio dei Ministri, Giorgia Meloni, ha incontrato presso il Palazzo del Governo Grand Serail il Primo Ministro della Repubblica libanese, Najib Mikati. 
Nel corso dell'incontro, il Presidente Meloni ha innanzitutto ribadito la volontà dell'Italia di continuare a contribuire alla sicurezza e alla stabilità del Libano, in particolare in questo momento storico. Il bilaterale ha rappresentato, infatti, l’occasione per portare una concreta vicinanza italiana e un messaggio chiaro sulla necessità di evitare ogni rischio di escalation lungo il confine con Israele.
Più in generale, durante il bilaterale si è svolto un approfondito scambio di vedute sulla situazione internazionale, con particolare riferimento agli ultimi sviluppi in Medio Oriente e alla situazione al confine sud del Libano.
Il Presidente Meloni ha rinnovato l’impegno dell’Italia nei settori della cooperazione allo sviluppo, nei quali l’Italia si conferma anche quest’anno tra i primi donatori a livello globale, e della sicurezza, dove l’Italia è presente in UNIFIL e con la missione militare bilaterale MIBIL. Apprezzamento per il contributo italiano alla missione UNIFIL e alla attività di formazione delle forze armate libanesi è stato espresso dal Primo Ministro Mikati. 
Sono stati inoltre approfonditi i temi dell'agenda bilaterale, ed è stata ribadita la volontà di aumentare l’interscambio commerciale. Il dialogo si è concentrato anche sul rafforzamento delle  politiche migratorie nel Mediterraneo, con l’obiettivo di coordinare le politiche contro le migrazioni irregolari e il traffico di persone. Infine, vi è stato uno scambio approfondito di vedute al fine di esplorare soluzioni politiche  per l’emergenza rifugiati che continua ad affliggere il Libano.