Vai al Contenuto
Raggiungi il piè di pagina











Relazioni tra Serbia e Kosovo, due incontri a Bruxelles con Meloni, Macron e Scholz
26 Ottobre 2023

A margine del Consiglio europeo, il Presidente del Consiglio Giorgia Meloni ha avuto oggi - insieme al Presidente francese Emmanuel Macron, al Cancelliere tedesco Olaf Scholz e al Presidente del Consiglio Europeo Charles Michel - due distinti incontri con il Presidente della Repubblica di Serbia, Aleksandar Vucic, e con il Primo Ministro della Repubblica del Kosovo, Albin Kurti.
L’obiettivo dei due incontri è stato quello di progredire nel dialogo tra Serbia e Kosovo, facilitato dall’Unione Europea in vista della normalizzazione delle relazioni tra le due Nazioni. E’ stato in particolare rivolto un invito a entrambe le parti a confermare il proprio impegno ad attuare le proposte dell’Unione Europea e ad astenersi da azioni che possono pregiudicare il dialogo.
Il Presidente Meloni ha reiterato il continuo e convinto sostegno del Governo italiano al percorso europeo di Serbia e Kosovo e di tutti gli altri Paesi dei Balcani occidentali nell’ottica di una necessaria riunificazione del Continente europeo.