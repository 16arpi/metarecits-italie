Gli incontri, suddivisi per cinque sessioni settoriali di lavoro, hanno visto alternarsi prima Confindustria, Ance, Confedilizia, Abi e Ania . Poi Federterziario, Confetra, Confservizi, Confprofessioni, Assoprofessioni. Al III Tavolo Confapi, Confimi, Confcommercio, Confesercenti, Federdistribuzione e Conflavoro. Al IV Alleanza Cooperative, UNicoop, Confartigianato, Cna, Casartigiani, UE.Coop, Forum Nazionale del Terzo Settore, Consiglio Nazionale Giovani. Al V e ultimo tavolo della giornata CGIL, CISL, UIL e UGL, CONFSAL, CISAL e USB.
Al centro del confronto la verifica dello stato di attuazione del PNRR, incluso l’aggiornamento relativo al pagamento della terza rata, pari a 18,5 miliardi di euro, previsto per i prossimi giorni; la richiesta di pagamento della quarta rata, pari a 16,5 miliardi di euro, e una prima analisi del conseguimento dei traguardi e degli obiettivi della quinta rata, anche in base alla proposta di revisione del Piano, incluso l’inserimento del nuovo capitolo REPowerEU.
Obiettivo: condividere lo stato generale di attuazione del Piano, la roadmap del Governo in vista delle prossime scadenze e per valutare le proposte provenienti dalle organizzazioni rappresentative del partenariato economico e sociale.
Grande soddisfazione da parte del Ministro per il riscontro e gli apprezzamenti ricevuti dai partecipanti rispetto al metodo di lavoro adottato dal Governo, per il ruolo chiave riconosciuto alla Cabina di regia, “strumento prezioso e utile ad individuare preventivamente, attraverso il confronto e i vostri suggerimenti, eventuali criticità e possibili soluzioni”, ci ha tenuto a sottolineare il Ministro. 
“Gli incontri, organizzati per singoli tavoli per ogni settore, servono ad ottenere un focus più dettagliato per ogni specifico comparto, e il dialogo continuativo è utile a rafforzare e migliorare le scelte nell’ ottica del partenariato, nonché a coordinare tutti gli interventi in campo: oltre al Piano di Ripresa e resilienza, le politiche di coesione e i fondi di sviluppo e coesione, per avere una visione unica tra le diverse risorse a disposizione, in sintonia con il lavoro impostato sin dall’inizio dal Presidente del Consiglio di concerto con la Commissione europea”, ha proseguito il Ministro. 
Nel corso dei cinque tavoli di lavoro il Ministro Fitto ha sottolineato le costruttive interlocuzioni in essere con la Commissione europea, finalizzate all’analisi del conseguimento degli obiettivi e dei traguardi connessi alla quinta rata; i risultati da conseguire al 31 dicembre 2023; le proposte di modifica al Piano, in relazione alla quinta rata, trasmesse alla Commissione europea lo scorso 7 agosto.
L’ultima riunione della Cabina di regia avrà luogo domattina alle ore 8,45 con Coldiretti, Confagricoltura, CIA, Unsic e Copagri presso la sala Verde di Palazzo Chigi. Il Ministro attenderà poi i suggerimenti scritti da parte di tutte le organizzazioni intervenute per la sintesi utile a procedere nel percorso del piano.