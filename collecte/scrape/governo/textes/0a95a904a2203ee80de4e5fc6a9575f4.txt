Si è tenuto a Palazzo Madama a Roma il Vertice “Italia-Africa. Un ponte per una crescita comune”. Al termine dei lavori, le dichiarazioni alla stampa del Presidente del Consiglio, Giorgia Meloni, con il Presidente dell'Unione Africana, Azali Assoumani.
Questa mattina, dopo la cerimonia di accoglienza e il saluto istituzionale del Presidente del Senato, il Presidente del Consiglio Giorgia Meloni ha tenuto l'intervento di apertura.
A seguire, gli interventi del Vice Presidente del Consiglio e Ministro degli Affari Esteri e della Cooperazione Internazionale Antonio Tajani, del Presidente dell’Unione Africana, Azali Assoumani, del Presidente della Commissione dell’Unione Africana Moussa Faki Mahamat, del Presidente del Parlamento Europeo Roberta Metsola, del Presidente del Consiglio Europeo Charles Michel, del Presidente della Commissione Europea Ursula von der Leyen, del Vice Segretario Generale delle Nazioni Unite Amina Jane Mohammed.
Al termine dei lavori il Presidente Meloni ha tenuto l'intervento conclusivo.
Il Vertice è stato il primo appuntamento internazionale che si svolge in Italia dall’avvio della Presidenza del G7, a testimonianza dell’importanza che l’Italia dà al partenariato con le Nazioni del Continente africano. È la prima volta, infatti, che la Conferenza Italia-Africa, che finora si è svolta a livello ministeriale, viene elevata a rango di Vertice di Capi di Stato e di Governo.
Presenti numerosi Capi di Stato, di Governo e Ministri delle Nazioni africane, l’Unione Africana, oltre ai rappresentanti dell’Unione europea. Hanno partecipato, inoltre, le principali Organizzazioni Internazionali, a partire dall’Onu, le Istituzioni Finanziarie Internazionali e le Banche Multilaterali di Sviluppo.
Il Vertice si è aperto ieri sera con la cena offerta dal Presidente della Repubblica, Sergio Mattarella, che ha ricevuto al Quirinale i Capi delegazione.