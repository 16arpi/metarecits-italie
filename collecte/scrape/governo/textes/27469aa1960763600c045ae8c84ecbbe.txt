Vai al Contenuto
Raggiungi il piè di pagina











Incontro tra Governo e Organizzazioni sindacali della Polizia Penitenziaria
27 Marzo 2024

Si è svolto oggi nella Sala Verde di Palazzo Chigi l’incontro tra il Governo e le Organizzazioni sindacali della Polizia Penitenziaria. Alla riunione hanno partecipato il sottosegretario alla Presidenza del Consiglio, Alfredo Mantovano, e il sottosegretario alla Giustizia, Andrea Delmastro. Per la Polizia Penitenziaria erano presenti SAPPE, SINAPPE, OSAPP, UILPA PP, USPP, CISL-FNS, CGIL-FP PP, F.S.A. C.N.P.P e A.N.F.P.P.
Nel corso dell’incontro, il Governo ha espresso il proprio ringraziamento per il lavoro svolto ogni giorno dagli agenti della Polizia Penitenziaria nelle carceri, soffermandosi poi sulle iniziative in itinere relative all’ordinamento, all’organizzazione e al funzionamento del Corpo. I rappresentanti delle organizzazioni sindacali hanno evidenziato i problemi legati all’emergenza carceri, a partire dal sovraffollamento e dalla mancanza di strutture fino alla necessità di far fronte ad assunzioni straordinarie che possano colmare, in breve tempo, la carenza di organico. A questo proposito, il Governo ha sottolineato che tra i primi impegni che si è assunto c’è quello di incrementare il numero del personale e si è augurato al più presto si possa aprire la trattativa per il rinnovo contrattuale.