Vai al Contenuto
Raggiungi il piè di pagina











Vertice G20, incontro del Presidente Meloni con il Primo Ministro giapponese e il Primo Ministro britannico
19 Novembre 2024

A margine del Vertice G20 di Rio de Janeiro, il Presidente del Consiglio, Giorgia Meloni, ha avuto un incontro con il Primo Ministro giapponese Shigeru Ishiba e con il Primo Ministro britannico Keir Starmer.
Il colloquio è stato incentrato in particolare sul Global Combat Air Programme (GCAP), programma di collaborazione internazionale di elevata rilevanza strategica che coinvolge Italia, Regno Unito e Giappone con l'ambizione condivisa di sviluppare un caccia di sesta generazione. 
Nel corso dell’incontro il Presidente Meloni ha sottolineato l’importanza dell’iniziativa, che rappresenta una priorità sotto il profilo della sicurezza nazionale, della crescita economica e della creazione di occupazione e che consente a Italia, Regno Unito e Giappone di mettere a fattor comune le più elevate tecnologie nel campo della difesa.
I tre Leader hanno espresso soddisfazione per gli avanzamenti del programma a seguito dell’approvazione parlamentare della legge di ratifica della Convenzione GIGO (GCAP International Government Organisation), che permetterà di avviare ufficialmente le attività dell’Agenzia incaricata di gestire il programma su mandato delle tre Nazioni. Hanno, infine, concordato sull’importanza che il progetto continui a proseguire speditamente, riaffermando il comune intento di rafforzare ulteriormente la collaborazione in corso, e discusso di un potenziale allargamento del progetto ad altri partner internazionali.