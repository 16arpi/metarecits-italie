Vai al Contenuto
Raggiungi il piè di pagina











Visita del Sottosegretario Mantovano a Shengjin e Gjader: cronoprogramma rispettato, apertura centri confermata
28 Giugno 2024

ll Sottosegretario di Stato alla Presidenza del Consiglio, Alfredo Mantovano, ha concluso la visita ai siti albanesi di Shengjin e Gjader, dove proseguono e sono in fase avanzata i lavori per realizzare i due centri di prima accoglienza e di trattenimento ai fini dell'espulsione dei migranti illegali, frutto del memorandum d'intesa siglato da Italia e Albania il 6 novembre 2023. Il Sottosegretario Mantovano è stato accompagnato dall’ambasciatore italiano a Tirana, Fabrizio Bucci.
La visita ha consentito di confermare il pieno rispetto dei tempi previsti e annunciati nella precedente missione albanese del 5 giugno scorso dal Presidente del Consiglio Giorgia Meloni e, quindi, l’operatività per il prossimo primo agosto. Il Sottosegretario Mantovano, dopo aver visitato il centro di prima accoglienza di Shengjin e il centro di permanenza di Gjader, incontrando il personale del Genio militare dell"Aeronautica, che sta operando senza sosta, e della Polizia di Stato, ha dichiarato: “Abbiamo potuto verificare il pieno rispetto del cronoprogramma e la validità di questo innovativo modello di gestione dei flussi migratori illegali, che sta suscitando ampio consenso in sede europea: 15 dei 27 Stati membri dell’Unione ci chiedono infatti di condividere il progetto, al quale stanno guardando con attenzione anche altre nazioni europee, in primis la Germania".