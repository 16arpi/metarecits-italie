Vai al Contenuto
Raggiungi il piè di pagina











Riunione del CIPESS del 25 febbraio 2025
25 Febbraio 2025

Nella seduta odierna, il Comitato interministeriale per la programmazione economica e lo sviluppo sostenibile (CIPESS), alla presenza del Ministro delle imprese e del Made in Italy Adolfo URSO, con funzioni di Presidente, e del Segretario del CIPESS, Sottosegretario di Stato alla Presidenza del Consiglio dei ministri Alessandro MORELLI, ha approvato alcuni importanti provvedimenti.
Il Comitato ha approvato la ripartizione dei contributi per l’anno 2023, di importo complessivo di 15 milioni di euro, a titolo di compensazioni in favore dei territori che ospitano siti di centrali nucleari e impianti del ciclo del combustibile nucleare. Tale importo spetta nella misura del 50% ai Comuni sede di impianto, del 25% alla relativa Provincia e del 25% ai Comuni confinanti con quello nel cui territorio è ubicato l’impianto.
Attività produttive
Il Comitato ha approvato il Piano annuale delle attività e il sistema dei limiti di rischio (RAF) del Fondo di Garanzia Piccole e Medie Imprese per l’anno 2025. L’impegno 2025 per l’operatività loan by loan e portafogli di finanziamento è quantificabile in circa 2,3 miliardi di euro.
Sisma Abruzzo 2009
Il Comitato ha approvato:
nell’ambito del Programma RESTART, il Progetto Integrato per il turismo (PIT) – “Il ponte tra i parchi” e ha disposto l’assegnazione dell’importo di circa 10 milioni di euro in favore del comune di Tornimparte (AQ), quale amministrazione capofila dell’intervento, composto da 19 operazioni, da realizzarsi nell’ambito di un partenariato di otto comuni appartenenti all’Area omogenea 2: Barete, Cagnano Amiterno, Campotosto, Capitignano, Montereale, Pizzoli, Scoppito e Tornimparte.
il nuovo Programma di sviluppo per l’area del cratere sismico, denominato RESTART 2, per gli anni 2025-2027, per un ammontare complessivo di 110 milioni di euro, nonché n. 8 interventi nell’ambito del medesimo Programma, con contestuale assegnazione di risorse per un importo complessivo di oltre 27 milioni di euro.
Informative che non comportano adozione di delibera
Il Comitato ha udito le seguenti informative:
Relazione riepilogativa del Ministero dell’ambiente e della sicurezza energetica (MASE) sullo stato di utilizzazione, da parte degli Enti locali, delle risorse loro assegnate per l’annualità 2021, complessivamente per oltre 14 milioni di euro, a titolo di compensazione territoriale a favore dei siti che ospitano centrali nucleari ed impianti del ciclo del combustibile nucleare. 
Relazione sulle attività di monitoraggio degli interventi delle programmazioni del Fondo per la tutela del patrimonio culturale.