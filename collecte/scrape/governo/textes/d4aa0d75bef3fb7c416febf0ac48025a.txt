Vai al Contenuto
Raggiungi il piè di pagina











Piano Mattei, il Presidente Meloni presiede la quarta riunione della Cabina di regia 
19 Maggio 2025

Si è svolta a Palazzo Chigi la quarta riunione della Cabina di regia del Piano Mattei per l’Africa, presieduta dal Presidente del Consiglio dei Ministri, Giorgia Meloni.
Alla riunione hanno partecipato i membri di Governo parte della Cabina di Regia, la Conferenza delle Regioni e delle Province autonome, l’Anci e un’ampia rappresentanza del Sistema Italia, degli Enti e delle società dello Stato e delle imprese a partecipazione pubblica, del mondo dell’università e della ricerca, del terzo settore e della cooperazione e delle associazioni di categoria.
Nel corso della riunione e in vista della successiva trasmissione al Parlamento, è stata illustrata la bozza della seconda Relazione annuale sullo stato di attuazione del Piano Mattei per l’Africa, documento che descrive le principali iniziative in corso.
È stato inoltre ricordato l’ampliamento del Piano Mattei a cinque nuove Nazioni – Angola, Ghana, Senegal, Mauritania e Tanzania – e l’avvio della piena operatività dei nuovi strumenti finanziari istituiti a sostegno del Piano.
Nel contesto dell’internazionalizzazione del Piano Mattei, è stato infine approfondito il rafforzamento della collaborazione con il Global Gateway dell’Unione Europea. Al riguardo, il Presidente del Consiglio ha annunciato la tenuta, il prossimo 20 di giugno, di un vertice a Roma che sarà co-presieduto insieme alla Presidente della Commissione Europea, Ursula von der Leyen, con la partecipazione delle Nazioni africane coinvolte nel progetto infrastrutturale di Lobito e delle principali Istituzioni finanziarie internazionali.