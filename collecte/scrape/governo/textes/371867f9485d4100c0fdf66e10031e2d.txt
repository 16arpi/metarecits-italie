Vai al Contenuto
Raggiungi il piè di pagina











Giornata dell’Unità Nazionale, della Costituzione, dell’Inno e della Bandiera
17 Marzo 2025

In occasione del 17 marzo, «Giornata dell’Unità Nazionale, della Costituzione, dell’Inno e della Bandiera», il Presidente del Consiglio, Giorgia Meloni, ha partecipato all'Altare della Patria alla cerimonia di deposizione di una corona d'alloro da parte del Capo dello Stato per la Giornata dell’Unità Nazionale, della Costituzione, dell’Inno e della Bandiera.
 
Per celebrare la solennità civile, istituita con la legge 23 novembre 2012, n. 222, il Presidente del Consiglio ha designato i rappresentanti del Governo che hanno deposto le corone d’alloro presso le tombe dei Padri della Patria: Giuseppe Mazzini, Camillo Benso di Cavour, Vittorio Emanuele II e Giuseppe Garibaldi.
 
Al Cimitero di Staglieno di Genova, dove riposano le spoglie mortali di Giuseppe Mazzini, si è recato il Ministro per la Pubblica Amministrazione, Paolo Zangrillo; al Cimitero di Santena, in provincia di Torino, dove si trova la tomba di Camillo Benso di Cavour, era presente il Sottosegretario di Stato per la Giustizia, Andrea Delmastro Delle Vedove; alla cerimonia presso il Cimitero di Caprera, che accoglie Giuseppe Garibaldi, è intervenuta il Ministro del Lavoro e delle Politiche Sociali Marina Elvira Calderone; al Pantheon di Roma, dimora della salma di Vittorio Emanuele II, ha presenziato il Sottosegretario di Stato per la Difesa, Isabella Rauti.
 
Sempre in occasione della «Giornata dell’Unità Nazionale, della Costituzione, dell’Inno e della Bandiera», la Presidenza del Consiglio ha predisposto l’imbandieramento speciale degli edifici pubblici e l’illuminazione della facciata principale di Palazzo Chigi con il Tricolore italiano, dalle ore 00:01 alle ore 23:59 del 17 marzo 2025.