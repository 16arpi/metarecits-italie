Vai al Contenuto
Raggiungi il piè di pagina











Incontro con i Vescovi della Chiesa greco-cattolica ucraina a Palazzo Chigi
9 Luglio 2025

Il Sottosegretario alla Presidenza del Consiglio, Alfredo Mantovano, ha presieduto questa sera a Palazzo Chigi un incontro tra il Governo italiano e una rappresentanza della Chiesa greco-cattolica ucraina, guidata dall’Arcivescovo maggiore di Kyiv-Halyč, Sua Beatitudine Sviatoslav Shevchuk.
All’incontro hanno partecipato anche il Ministro della cultura Alessandro Giuli, il Ministro dell’ambiente e della sicurezza energetica Gilberto Pichetto Fratin, il Ministro della salute Orazio Schillaci, l’Ambasciatore d’Italia presso la Santa Sede Francesco Di Nitto, il Presidente di Triennale Milano Stefano Boeri, il Presidente della Fondazione MAXXI – Museo nazionale delle arti del XXI secolo Emanuela Bruni e il Presidente della Fondazione e dell’Ospedale Pediatrico Bambino Gesù Tiziano Onesti.
La riunione ha preceduto di poche ore l’inizio della Conferenza sulla Ripresa dell’Ucraina 2025 (URC2025), che si terrà a Roma domani e dopodomani, 10 e 11 luglio, e sarà aperta dagli interventi del Presidente del Consiglio Giorgia Meloni e del Presidente ucraino Volodymyr Zelensky. In proposito, il Sottosegretario Mantovano ha ringraziato l’Arcivescovo Shevchuk “per aver accolto l’invito a un confronto proprio alla vigilia di un appuntamento internazionale dedicato alla ricostruzione della martoriata Ucraina”.
Nel corso del colloquio è stato ribadito il ruolo fondamentale svolto dalla Chiesa greco-cattolica nel fornire sostegno spirituale e sociale alla popolazione durante oltre 40 mesi di conflitto. “In questi anni – ha sottolineato Mantovano – avete dimostrato di essere una Chiesa e una comunità viva, coesa, capace di rispondere in modo unitario, insieme con le altre Chiese cristiane, alla sofferenza del vostro popolo”.
Ampio spazio è stato dedicato alle prospettive della ricostruzione e al ruolo che le comunità locali e le istituzioni religiose potranno svolgere nella rigenerazione del Paese. “Siamo convinti – ha aggiunto Mantovano – che la ‘dimensione locale’ sarà uno dei pilastri della ripresa economica dell’Ucraina. Tra i rappresentanti dei territori ci siete anche voi, a testimonianza del contributo fondamentale che i credenti possono apportare in ogni contesto”.
L’incontro si inserisce in un più ampio percorso di collaborazione culturale e sociale promosso dal Governo italiano, che già a partire dal settembre 2023 ha coinvolto istituzioni come Triennale Milano e MAXXI in iniziative dedicate al restauro del patrimonio colpito dalla guerra – tra cui la Cattedrale della Trasfigurazione di Odessa – e in progetti di formazione nei settori della conservazione e gestione dei beni culturali.
Al termine, il Sottosegretario Mantovano ha donato a Sua Beatitudine Shevchuk la medaglia in bronzo coniata nel 2024 dall’Istituto Poligrafico e Zecca dello Stato per celebrare la resistenza ucraina e sostenere il Centro di riabilitazione “Unbroken Kids” dell’Ospedale pediatrico Saint Nicholas di Leopoli.