Vai al Contenuto
Raggiungi il piè di pagina











Il Presidente Meloni incontra l'Emiro dello Stato del Qatar
21 Ottobre 2024

Il Presidente del Consiglio, Giorgia Meloni, ha ricevuto S.A. l’Emiro del Qatar, Sheikh Tamim bin Hamad al-Thani a Villa Doria Pamphilj, nel quadro della Visita di Stato che l’Emiro sta compiendo in Italia.
Le discussioni hanno focalizzato l’attenzione sulla situazione in Medio Oriente, dove il Presidente del Consiglio ha condiviso con l’ospite gli esiti delle sue recenti missioni in Giordania e Libano, confermando il sostegno italiano alla mediazione condotta dal Qatar, insieme a Egitto e Stati Uniti, per un accordo a Gaza. I due leader hanno affrontato anche il tema della situazione umanitaria nella Striscia e della grave crisi degli sfollati in Libano.
Il colloquio ha poi permesso di ribadire il comune fermo sostegno a UNIFIL e la necessità di garantire in ogni momento la sicurezza del suo personale, lavorando per una piena applicazione della risoluzione 1701 anche attraverso il necessario sostegno internazionale alle forze armate libanesi.
In merito alle relazioni bilaterali, il Presidente Meloni e l’Emiro hanno riaffermato la reciproca volontà di rafforzare la collaborazione tra Roma e Doha, anche con riferimento al continente africano nella cornice del Piano Mattei per l’Africa. Tale volontà è stata recepita in una dichiarazione congiunta adottata al termine dell’incontro, alla quale si è aggiunta la firma di diverse intese in numerosi settori di reciproco interesse.