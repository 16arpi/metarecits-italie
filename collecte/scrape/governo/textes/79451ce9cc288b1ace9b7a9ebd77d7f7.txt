Vai al Contenuto
Raggiungi il piè di pagina











Emergenza Ucraina, predisposto l'invio di ingenti quantità di materiale elettrico 
20 Febbraio 2023

Il gruppo di lavoro “emergenza elettrica Ucraina”, voluto fortemente dal Presidente del Consiglio Giorgia Meloni, coordinato dai Sottosegretari Alfredo Mantovano e Giovanbattista Fazzolari, con la partecipazione dei Ministeri degli Affari Esteri e Cooperazione Internazionale, della Difesa, dell’Ambiente e della Sicurezza Energetica, delle Imprese e del Made in Italy ed insieme al Dipartimento della Protezione Civile e al gestore della rete elettrica nazionale Terna, ha predisposto l’invio di materiale elettrico in Ucraina in questi giorni per un valore di diversi milioni di euro. Questa iniziativa è nata con lo scopo di sostenere la Nazione ucraina sullo specifico tema della sofferenza elettrica patita dalla popolazione a seguito del conflitto in corso e delle gravi distruzioni alle infrastrutture provocate dai bombardamenti. Stanno dunque partendo per l’Ucraina da circa 10 giorni, grazie anche alla preziosa attività logistica messa a punto dalla Protezione Civile che utilizzerà per la spedizione specifici corridoi internazionali, ingenti quantità di apparecchiature (trasformatori e gruppi elettrogeni di diversa taglia, cavi elettrici e accessori) che saranno al più presto a disposizione del Governo di Kyiv per cercare di ripristinare una stabile fornitura di energia. La popolazione potenzialmente interessata da questa operazione è assimilabile a circa 3 milioni di persone. Questo invio è solo la prima parte di un lavoro che proseguirà. Il Tavolo insediato a Palazzo Chigi continuerà a monitorare infatti le esigenze della popolazione e a valutare il modo migliore per far giungere concreti ulteriori aiuti.