Vai al Contenuto
Raggiungi il piè di pagina











Vertice G20, l'incontro del Presidente Meloni con il Primo Ministro canadese Justin Trudeau
18 Novembre 2024

Nel corso della sua partecipazione al Vertice G20 di Rio, il Presidente del Consiglio Giorgia Meloni ha avuto un incontro con il Primo Ministro del Canada, Justin Trudeau.
Il colloquio ha permesso di verificare lo stato di attuazione del Piano d’Azione per la cooperazione rafforzata tra Italia e Canada, adottato nel corso dell’incontro dei due Leader al Vertice G7 di Borgo Egnazia. A tal proposito, il Presidente Meloni e il Primo Ministro Trudeau hanno espresso soddisfazione per i risultati già raggiunti in questi mesi quali lo svolgimento della prima riunione del Joint Advisory Group sull’intelligenza artificiale, l’adozione di una dichiarazione congiunta sulla cooperazione nel settore dei materiali critici e il rafforzamento della collaborazione tra le rispettive Agenzie spaziali.
Il colloquio ha anche costituito un momento di confronto tra la Presidenza uscente e quella entrante del G7. In tale ambito, il Presidente Meloni, nel formulare gli auguri di buon lavoro, ha espresso l’auspicio di vedere assicurata una continuità di temi e priorità, con particolare riferimento all’attenzione riservata al Continente africano dalla Presidenza italiana.