Vai al Contenuto
Raggiungi il piè di pagina











PNRR: conclusa la Cabina di regia. Focus sulle misure del MASE
18 Ottobre 2023

L’esame sullo stato di attuazione delle misure PNRR a titolarità del Ministero dell’Ambiente e della sicurezza energetica al centro della sessione della Cabina di regia svoltasi stamattina presso la Sala Verde di Palazzo Chigi, convocata e presieduta dal Ministro per gli Affari europei, il Sud, le Politiche di coesione e il Pnrr Raffaele Fitto. Presente il Ministro Gilberto Pichetto Fratin, hanno partecipato i rappresentanti del Ministero per gli Affari regionali e le autonomie, della Conferenza delle regioni e province autonome e dell ‘Upi , e il Presidente dell’ANCI Antonio Decaro. Le misure di competenza del Ministero dell’Ambiente complessivamente ammontano a circa 34,7 miliardi di euro. 
La cabina di regia ha fatto il punto su quelle in fase di valutazione nell’ambito della 4 rata, che riguardano una riforma e 5 investimenti, per i quali il Ministero dell’Ambiente ha confermato il positivo avanzamento delle attività in vista delle valutazioni da parte dei servizi della Commissione europea.
In relazione alla 5 rata nel corso della Cabina di regia è stato fatto il punto sulla misura relativa ai nuovi impianti di gestione dei rifiuti che prevede complessivamente finanziamenti per 2,1 miliardi di euro, e sulle misure per gli interventi di fognatura e depurazione con una dotazione finanziaria di 600 milioni di euro.
Si è discussa inoltre la proposta di revisione del PNRR inviata alla Commissione europea il 7 agosto 2023 e delle misure di competenza del Mase nell’ambito del pacchetto Repower Eu. Il Ministero dell’Ambiente, infatti, è impegnato in 4 delle 6 proposte previste e in consistenti investimenti sulle reti elettriche e del gas. Al termine dell’incontro si è convenuto sulla necessità di aggiornare le programmazioni regionali con tutti gli interventi che sono stati realizzati per velocizzare la fase autorizzatoria e programmatoria e risparmiare tempo utile per raggiungere gli obiettivi entro la dead line del 2026. Infine si è convenuto di attivare d’intesa con il Ministero dell’ambiente e della sicurezza energetica, un monitoraggio finanziario e procedurale di tutte le singole misure.