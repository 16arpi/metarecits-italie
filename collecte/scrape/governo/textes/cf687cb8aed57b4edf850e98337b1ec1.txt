Vai al Contenuto
Raggiungi il piè di pagina











Giorgio Armani, l’omaggio del Presidente Meloni sul “Corriere della Sera”
6 Settembre 2025

Giorgio Armani ha mostrato al mondo che l'Italia può essere grande senza rinunciare alla sua identità. E' stato tradizione, eleganza, raffinatezza e sobrietà, lanciate oltre confine e diventate icona. Diceva che «lo stile è avere coraggio delle proprie scelte, e anche iI coraggio di dire no. E' gusto e cultura». 
Ci ha insegnato che lo stile non è forma ma sostanza: è la forza di restare fedeli a ciò in cui si crede, anche quando è più difficile farlo. Perché dire «no» richiede più coraggio che dire «sì». E questo significa anteporre la coerenza alla convenienza, e la visione di lungo termine al consenso effimero.
Scelte che solo chi ha il coraggio di proteggere la propria identità è capace di prendere. Anche per questo Armani è stato un grande italiano, uno degli artefici del prestigio e dell'ammirazione di cui l'Italia gode nel mondo. L'essenza del Made in Italy è un connubio di talento, cura del dettaglio, attenzione per i propri collaboratori.
Caratteristiche che rendono le nostre imprese apprezzate e amate in tutto il mondo, e che in Armani hanno trovato una magnifica sintesi. Ha contribuito ad elevare le eccellenze sartoriali italiane all'internazionalità, formando generazioni di professionisti.
Le sue creazioni hanno accompagnato alcuni dei momenti più significativi della mia vita. Tra questi, la cerimonia di giuramento al Quirinale come Presidente del Consiglio dei Ministri, che ho affrontato indossando uno dei suoi bellissimi tailleur blu navy.
Ed è una scelta che rifarei, perché in quel tailleur di Armani c'erano molti messaggi: difesa del Made in, innovazione, qualità, orgoglio per la propria identità. E autorevolezza. Un'Italia che può primeggiare nel mondo.
La nostra Nazione non dimenticherà il suo genio, e ciò che di straordinario ha fatto per renderla un faro indiscusso di amore e passione per la bellezza.