Il Presidente del Consiglio, Giorgia Meloni, ha visitato l'Iraq per una serie di incontri istituzionali e con i militari italiani operativi nella regione.
Baghdad 
A Baghdad ha incontrato l’Ambasciatore Maurizio Greganti e, per un saluto, il personale dell’Ambasciata, i militari del I Reggimento “Tuscania” e XIII Reggimento “Friuli Venezia Giulia” dei Carabinieri, e i funzionari italiani che prestano servizio presso le Organizzazioni internazionali. 
Presso la Base militare Union 3, sede dei Comandi della Missione NATO (NMI) e della Coalizione anti-Daesh (OIR), il Presidente ha incontrato il Comandante della Missione Gen. D. Giovanni Maria Iannucci, una rappresentanza di militari italiani, e il personale del Contingente militare italiano in Iraq. 
Presso il Palazzo del Governo, il colloquio con il Primo Ministro della Repubblica dell’Iraq, Mohammed Shia al-Sudani, con cui ha rilasciato delle dichiarazioni alla stampa.
Nel Palazzo della Presidenza della Repubblica, l'incontro con il Presidente Abdul Latif Rashid e, nella sede del Parlamento, il colloquio con il Presidente del Parlamento, Mohammed al-Halbousi. 
A seguire, l'incontro con il Patriarca della Chiesa Cattolica Caldea d’Iraq, Cardinale Louis Raphaël Sako, nella sede del Patriarcato. 
Erbil
Nella città del Kurdistan iracheno, il Presidente Meloni è stato accolto dal Primo Ministro dell’Autorità regionale curda, Masrour Barzani, e dal Console d’Italia, Michele Camerota.
In seguito, la visita alla base militare di Camp Singara, per un incontro con il Comandante Col. Daniele Pisani e un pranzo con i militari italiani presenti. 
Successivamente, prima di ripartire alla volta di Roma, ha avuto un incontro con il Primo Ministro dell’Autorità regionale curda presso la sua Residenza, seguito da quello con il Presidente dell’Autorità, Nechirvan Barzani. 
Ad accompagnare il Presidente del Consiglio, il Sen. Giovanbattista Fazzolari, Sottosegretario di Stato alla Presidenza del Consiglio dei Ministri; Amb. Francesco Talò, Consigliere Diplomatico del Presidente del Consiglio; Gen. D. Franco Federici, Consigliere Militare del Presidente del Consiglio.
La visita del Presidente Meloni alla sede dell'Ambasciata d'Italia a Baghdad e alla base militare Union 3



 
Erbil, il Presidente Meloni incontra i militari italiani nella base di Camp Singara