Vai al Contenuto
Raggiungi il piè di pagina











Droghe e dipendenze, il sottosegretario Mantovano alla 18° Conferenza ministeriale del Gruppo Pompidou
13 Dicembre 2022

Il Sottosegretario di Stato alla Presidenza del Consiglio dei Ministri, Alfredo Mantovano, rappresenterà l'Italia alla diciottesima Conferenza ministeriale del Gruppo di cooperazione internazionale sulle droghe e le dipendenze (Gruppo Pompidou) in programma a Lisbona (Portogallo) il 13 e 14 dicembre 2022. Titolo della Conferenza: "I diritti umani al centro delle politiche sulle droghe e sulle dipendenze". 
La Conferenza, oltre a rappresentare l’organo decisionale strategico del Gruppo Pompidou, è il forum politico di alto livello in cui i Ministri responsabili delle politiche sulle droghe negli Stati membri si incontrano, di norma, ogni 3 anni. Oltre ai 41 membri del Gruppo Pompidou, sono stati invitati anche gli Stati membri del Consiglio d'Europa e gli osservatori, anche se non membri del Gruppo, nonché i Paesi che partecipano alla Rete mediterranea del Gruppo Pompidou.
Presenti anche le principali organizzazioni internazionali attive nel campo delle droghe e delle dipendenze, in particolare quelle che hanno un accordo di cooperazione con il Consiglio d'Europa e/o con il Gruppo Pompidou (CICAD, EMCDDA, Commissione europea, UNODC, OMS).
I partecipanti alla Conferenza terranno due sessioni sui risultati ottenuti sulla base di un rapporto redatto dai Corrispondenti permanenti sulle attività degli ultimi quattro anni (il principale punto culminante del periodo 2019-2022 è stata la celebrazione del cinquantesimo anniversario del Gruppo Pompidou e l'adozione del suo Statuto rivisto da parte del Comitato dei Ministri il 16 giugno 2021). Si terranno, inoltre, due sessioni tematiche sui diritti umani e sulle nuove forme di dipendenza.
Nel corso della Conferenza terminerà la presidenza portoghese, iniziata quattro anni fa a Stavanger (Norvegia) il 27-28 novembre 2018, verrà eletta la Presidenza e la Vicepresidenza per il periodo (2023-2025) e verrà adottato il relativo programma di lavoro.
La dichiarazione che i Ministri adotteranno al termine della Conferenza, definirà l'orientamento politico di massima che il Gruppo dovrà seguire nei prossimi tre anni.