Vai al Contenuto
Raggiungi il piè di pagina











Giubileo dei Giovani, dichiarazione del Presidente Meloni
3 Agosto 2025

Grazie al Giubileo dei Giovani, Roma ha vissuto giornate straordinarie, impregnate di fede, gioia e speranza. 
Ricorderemo per molto tempo l’emozionante veglia di ieri sera sulla spianata di Tor Vergata, con oltre un milione di giovani arrivati da tutto il mondo per ascoltare il Santo Padre e pregare insieme a lui.
“Aspirate a cose grandi. Non accontentavi di meno”, ha detto Papa Leone XIV nella messa conclusiva di oggi. Parole potenti, che rimarranno impresse nella memoria di tantissimi e di cui tutti noi faremo tesoro.
Sono state giornate storiche, e siamo fieri del contributo che il Governo ha dato per la buona riuscita dell’evento, attraverso quel “metodo Giubileo” che abbiamo incardinato a Palazzo Chigi all’indomani del nostro insediamento e che ha consentito di coordinare al meglio in questi anni l’imponente macchina organizzativa.
Voglio ringraziare tutti coloro che hanno fatto la propria parte, con professionalità e passione, dando lustro alla nostra Nazione e contribuendo al successo globale dell’evento.
Il mio ringraziamento particolare va a tutti i volontari, gli operatori, le Forze dell’Ordine che - in stretta sinergia con le Amministrazioni coinvolte e sotto la regia della Presidenza del Consiglio - hanno garantito la sicurezza e assicurato ai pellegrini l’assistenza di cui avevano bisogno.
Il Governo continuerà a lavorare, con la medesima dedizione e determinazione, per assicurare la riuscita dei prossimi eventi giubilari.