Vai al Contenuto
Raggiungi il piè di pagina











Cabina di Regia PNRR, quinto tavolo di lavoro per la verifica dello stato di attuazione dei progetti per le scuole della prima infanzia
10 Ottobre 2023

La quinta sessione di lavoro della Cabina di regia PNRR, presieduta dal Ministro per gli affari europei, il Sud, le politiche di coesione e il PNRR, Raffaele Fitto, alla presenza del Sottosegretario per l’economia e le finanze, Lucia Albano e del Ministro dell’Istruzione e del Merito, Giuseppe Valditara, collegato da remoto, è risultata utile per una verifica dello stato di attuazione degli interventi relativi al piano degli asili nido e delle scuole dell’infanzia, obiettivo attualmente in fase di rendicontazione nell’ambito della richiesta di pagamento della quarta rata.  La Cabina di regia ha chiesto ai Comuni, rappresentati dall’ANCI, di proseguire ad assicurare la massima collaborazione, per completare la fase di verifica e per fornire le certificazioni che saranno richieste dalla Commissione europea, nell’ambito della procedura relativa alla positiva valutazione degli obiettivi conseguiti. 
In seguito alle interlocuzioni con i servizi della Commissione, è stata inoltre evidenziata la necessità di selezionare un nuovo set di interventi da realizzare, entro il 30 giugno 2026, finalizzati ad incrementare il numero dei posti disponibili nei servizi della prima infanzia. Il Governo, per accelerare questo processo, già nei prossimi giorni, avvierà un costruttivo confronto con l’ANCI per la pianificazione di uno specifico piano di azione, funzionale al raggiungimento dell’obiettivo finale della misura.  
Nel corso della Cabina di regia è stata verificata anche la situazione in relazione all’intervento che prevede “la costruzione di nuove scuole, mediante sostituzione di edifici”. Il Ministro dell’Istruzione ha illustrato lo stato di attuazione degli interventi, evidenziando la prioritaria necessità di completare ed approvare la progettazione definitiva, per poi procedere all’avvio delle nuove opere entro la fine dell’anno. Al termine della quinta sessione di lavoro è stato ribadito che, in caso di inerzia, i Sindaci potranno attivare i poteri speciali assegnati in tema di edilizia scolastica. Nell’eventualità della mancata approvazione della progettazione si potrà procedere all’attivazione dei poteri sostitutivi, oppure al definanziamento degli interventi.