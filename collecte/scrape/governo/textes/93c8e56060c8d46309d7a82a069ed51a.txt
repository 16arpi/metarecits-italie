Vai al Contenuto
Raggiungi il piè di pagina











Comunicato Stampa della 23ª Seduta COMINT
25 Novembre 2024

Si è tenuta oggi la 23ª seduta del Comitato Interministeriale per le Politiche relative allo Spazio e alla Ricerca Aerospaziale (COMINT), presieduta dal Ministro delle Imprese e del Made in Italy, Adolfo Urso in qualità di Autorità Delegata dal Presidente del Consiglio dei Ministri.
All'incontro hanno partecipato i Ministri (Imprese e made in Italy, Difesa, Economia e finanze, Cultura, Interno, Agricoltura, sovranità alimentare e foreste, Ambiente e sicurezza energetica), Conferenza delle Regioni e delle Province autonome, membri del COMINT e il Presidente dell'Agenzia Spaziale Italiana (ASI), Prof. Teodoro Valente.
Nel corso della riunione, sono stati presentati e approvati gli "Indirizzi del Governo in materia spaziale e aerospaziale". Il documento guiderà le future politiche nel settore spaziale e aerospaziale nazionale, integrando temi strategici quali l'accesso autonomo allo spazio, la sicurezza delle infrastrutture spaziali e delle catene di approvvigionamento, nonché la gestione del traffico spaziale, in sinergia con la "Legge Spazio" nazionale, in discussione in Parlamento.
Il Presidente dell'ASI ha quindi illustrato la roadmap preparatoria in vista della Riunione Ministeriale dell'Agenzia Spaziale Europea (ESA) del 2025. 
Sono state approvate le delibere riguardanti:
La rinegoziazione dell'accordo tra la Presidenza del Consiglio dei Ministri e l'Agenzia Spaziale Italiana (ASI) per il Piano Pluriennale di Attività dell’Agenzia.
L’assegnazione alla Struttura di Coordinamento del COMINT di funzioni relative al Perimetro di Sicurezza Nazionale Cibernetica (PNSC).
Durante la seduta, si è inoltre discusso dell'ipotesi di realizzazione di una costellazione nazionale per le comunicazioni a bassa latenza ed è stato dato mandato ad ASI di avviare uno studio in tal senso.