Infrastrutture, Ciaburro: Bene Cirio e regione Piemonte su tre grandi opere

“Bene la Regione Piemonte che ha messo un punto fermo e definitivo sulle tre grandi opere piemontesi che necessitano di una veloce definizione: la TAV Torino-Lione, l’autostrada Asti-Cuneo e la Pedemontana piemontese, alle quali aggiungerei l’ormai improrogabile Variante di Demonte sulla SS 21 del Colle della Maddalena.
La proposta del Presidente Cirio, a cui rivolgo il mio plauso, di chiedere al Governo la nomina quali Commissari straordinari dei Prefetti, da sempre a contatto con le Amministrazioni Comunali, è certamente lodevole. Da deputato e sindaco del territorio, mi permetto pero’ di suggerire che i Commissari vengano scelti tra quei tecnici di altissimo livello che ben conoscono la realtà dei vari dossier. Non certo come avvenuto per la nomina del Commissario relativamente alla realizzazione delle opere del Terzo Valico ove è stato nominato un Funzionario Ministeriale, certamente competente, ma privo di conoscenza e radicamento sul territorio”.
Lo dichiara Monica Ciaburro, deputato di Fratelli d’Italia e sindaco di Argentera (Cuneo).

