Arresti Messina, Bucalo: Da tempo FdI ha lanciato allarme su mafia nigeriana

Grazie a Forze dell’ordine per arresti di oggi
“Desidero ringraziare i carabinieri e tutte le Forze dell’Ordine che quotidianamente dimostrano, con operazioni come quella odierna, una importante presenza sul territorio ed una intensa e proficua attività investigativa”.
Lo dichiara Ella Bucalo, deputato messinese di Fratelli d’Italia commentando gli arresti effettuati dai carabinieri del Comando provinciale di Messina e che hanno portato in carcere, tre nigeriani ed un messinese per sfruttamento della prostituzione.
“Da tempo – aggiunge Ella Bucalo – Giorgia Meloni e Fratelli d’Italia hanno lanciato l’allarme sulla mafia nigeriana, un’organizzazione criminale paramilitare che ha deciso di occupare pezzi di territorio italiano per gestire traffici di droga e prostituzione. Contro questi individui ci vuole la massima severità e fermezza. Occorre fronteggiare il business del malaffare, tenere alta l’attenzione e incrementare la collaborazione a livello internazionale, prima che la mafia nigeriana diventi una vera e propria emergenza per la sicurezza italiana”.
