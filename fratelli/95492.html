Meloni, Crosetto, La Russa: Al via 1° tesseramento nazionale di Fratelli d’Italia

“Ricostruire tutto”: questo lo slogan della campagna adesioni 2013 di Fratelli d’Italia – Centrodestra nazionale, che oggi prende ufficialmente il via sul sito ufficiale del movimento www.fratelli-italia.it.
«E’ con grande soddisfazione che annunciamo l’apertura del primo tesseramento nazionale di Fratelli d’Italia. In campagna elettorale avevamo proposto e raccontato agli italiani un modello di centrodestra autenticamente popolare. E La fiducia che ci hanno dato sin da subito e che cresce di giorno in giorno, come provano le percentuali di consenso delle ultime amministrative, dimostra che in questa Nazione c’è ancora spazio per una politica che nasca dal basso, fondata sul radicamento territoriale e sulla partecipazione. Questa campagna adesioni è una tappa storica per il nostro movimento, che non è mai stato un cartello elettorale, come sostenuto da chi voleva screditarci, ma che da subito si è posto come un progetto serio e concreto. Il prossimo passo saranno i congressi, che si svolgeranno in tutta Italia dopo l’approvazione definitiva dello statuto». 
È quanto dichiarano i fondatori di Fratelli d’Italia, Giorgia Meloni, Guido Crosetto, Ignazio La Russa.
È possibile aderire a Fratelli d’Italia attraverso due modalità: in forma singola, iscrivendosi direttamente sul sito www.fratelli-italia.it inviando via posta la richiesta, oppure aderendo a un Comitato costituente di Fratelli d’Italia. 
E per la prima volta nella storia dei movimenti politici di centrodestra, possono aderire a Fratelli d’Italia associazioni locali e nazionali, nei confronti delle quali il movimento assume l’impegno di confrontarsi su tutti i provvedimenti inerenti le aree tematiche di rispettiva competenza. 
Roma, 12 luglio 2013
