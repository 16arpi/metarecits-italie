Maltempo. Ciriani a premier Conte: Governo affronti emergenza. in Friuli nominare Commissario e poteri speciali ai sindaci

“Nel corso dell’incontro avuto oggi con il presidente del Consiglio, Giuseppe Conte, ho chiesto rassicurazioni in merito ai tempi per il varo di un ‘decreto maltempo’. In particolare al premier Conte ho rappresentato la difficile situazione del Friuli, anch’esso funestato dal maltempo degli ultimi giorni ma completamente marginalizzato dai mass media. Anche questa Regione ha bisogno di interventi urgenti. Ho ricordato al presidente del Consiglio l’importante esperienza del terremoto del Friuli del 1976, quando nacque la moderna Protezione civile, ed il ruolo decisivo svolto dai sindaci. Come allora ho chiesto di nominare velocemente un commissario e di garantire ai sindaci delle zone colpite poteri speciali, tali da consentire in tempi rapidi di rispondere agli appelli che giungono dal territorio e dalla cittadinanza del Friuli, della Carnia e di moltissimi comuni soprattutto montani”. Lo dichiara il presidente dei senatori di Fratelli d’Italia, Luca Ciriani.
