Coronavirus, FdI: Governo rinnovi contratto nazionale vigilanza privata

Categoria impegnata anche per Covid-19 ma dimenticata da anni

“Il Governo proceda immediatamente al rinnovo del contratto nazionale del settore Vigilanza privata e servizi fiduciari. Sono oltre 41 mila le guardie giurate che, ogni giorno, svolgono mansioni importanti nel settore pubblico e privato, con l’impiego anche in servizi a supporto delle Forze dell’ordine nelle stazioni ferroviarie, negli aeroporti, nei tribunali, negli ospedali e negli uffici pubblici. Anche nell’ambito dell’emergenza Covid-19, il contributo offerto da questa categoria, nell’assolvimento di numerose funzioni è molto prezioso. Allo stato attuale, però, la figura della Guardia giurata non risulta essere adeguatamente tutelata. Le stesse Associazioni di categoria lamentano che il rinnovo del contratto nazionale del settore vigilanza privata e servizi fiduciari – scaduto ormai dal 31/12/2015 – incontra numerose difficoltà nonostante ormai la palese necessità di aggiornare i salari e la tutela dei lavoratori. In particolare, vi è la necessità di evitare forme di concorrenza privata nei confronti delle aziende del settore che operano nel pieno rispetto delle norme”. 
Lo dichiarano in una nota i deputati di Fratelli d’Italia Emanuele Prisco e Salvatore Deidda, capigruppo nelle commissioni Affari costituzionali e Difesa annunciando un’interrogazione al governo. 

