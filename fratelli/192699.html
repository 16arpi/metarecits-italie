Alluvione Toscana: impegni mantenuti, da Governo risposte serie ed efficaci

“Il Governo ha mantenuto l’impegno in favore degli alluvionati toscani. Come annunciato a Firenze dal presidente del Consiglio Giorgia Meloni e dal Ministro Raffaele Fitto in occasione della firma sull’accordo sul Fondo di Sviluppo e Coesione, arrivano i 66 milioni in più grazie ad un emendamento approvato oggi al nuovo decreto Pnrr. Le risorse saranno destinate alla ricostruzione in corso nei comuni. Una cifra che porta l’ammontare totale dei fondi destinati a famiglie ed imprese a 255,7 milioni di euro. Il governo Meloni dimostra ancora una volta di lavorare nell’interesse dei cittadini e di non abbandonare chi è in difficoltà, dando risposte serie ed efficaci”. Lo afferma in una nota il deputato e responsabile organizzazione di Fratelli d’Italia, Giovanni Donzelli.
“Il Governo guidato da Giorgia Meloni è quello delle promesse che sono sinonimo di fatti. Grazie all’impegno dell’esecutivo, del ministro per gli Affari Europei Raffaele Fitto e all’incessante lavoro della collega pratese di Fratelli d’Italia, onorevole Chiara La Porta, che ha dimostrato un’attenzione sempre altissima per rispondere a quei territori in stato d’emergenza colpiti dall’alluvione, oggi 66 milioni di euro in più, promessi dal Presidente del Consiglio a Firenze in occasione della firma dell’accordo del FSC con il presidente della Regione Eugenio Giani, saranno destinati agli interventi necessari. Questo Governo dimostra ancora una volta che, mentre la sinistra parla, accusa strumentalmente, polemizza, ottenendo solo di mortificare le famiglie e le imprese che da mesi vivono un dramma, ha ben chiara la strada e il fine da raggiungere. Esserci, e non abbandonare mai le comunità e le aziende in difficoltà”, sottolinea in una nota il deputato e coordinatore regionale di Fratelli d’Italia Fabrizio Rossi.
“Come abbiamo da sempre sostenuto, fin dai primi momenti dell’emergenza causata dalla terribile alluvione che ha colpito i primi di novembre alcuni territori toscani, il Governo non ha mai mancato di avere cura ed attenzione per le nostre comunità. Conferma ulteriore di un lavoro che non abbiamo mai smesso di portare avanti, senza sosta, per dare concretezza agli impegni presi a parole e renderli velocemente fatti, avendo come nostro unico obiettivo quello di rispondere concretamente alle esigenze di persone e di imprese che avevano perso tutto”, ribadisce in una nota il deputato di Fratelli d’Italia Chiara La Porta.
“Gli aiuti a favore anche di Massa, Carrara e Lucca, colpite dall’alluvione dei primi di novembre, arriveranno grazie ad un emendamento al Dl PNRR in cui il governo ha stanziato 66 milioni di euro in più. Si tratta di una ulteriore dimostrazione di attenzione che il governo Meloni ha per le nostre comunità, avendo avuto a cuore, fin dai primi momenti del maltempo, le difficoltà delle famiglie e delle imprese del nostro territorio”, aggiunge in una nota il deputato apuano di Fratelli d’Italia Alessandro Amorese.
