Dl sicurezza, Meloni: FdI chiede a Salvini di guardare più a destra. Mediazione con m5s non aiuta e trasforma ruspa in scopa e paletta

«Fratelli d’Italia voterà il decreto sicurezza e immigrazione del ministro Salvini però abbiamo presentato degli emendamenti perché in alcuni casi il decreto ci pare un po’ inefficace. Probabilmente la mediazione col M5S non aiuta e delle volte la ruspa si trasforma un po’ in ‘una scopa e la paletta’. Noi invece vorremmo che ci fossero davvero risposte efficaci nel contrasto all’immigrazione illegale, nel sostegno alle Forze dell’ordine contro l’integralismo islamico, contro la mafia nigeriana e cinese. Abbiamo presentato una quarantina di emendamenti e chiediamo al ministro Salvini di guardare più a destra e meno al M5S a guida Fico».
È quanto ha dichiarato il presidente di Fratelli d’Italia, Giorgia Meloni, a margine della conferenza stampa tenuta a Palazzo Madama per presentare i 43 emendamenti di FdI al dl sicurezza e immigrazione del governo. Oltre alla leader di Fratelli d’Italia hanno preso parte alla conferenza il capogruppo di FdI in Senato, Luca Ciriani, il capogruppo di FdI alla Camera, Francesco Lollobrigida e il senatore Giovanbattista Fazzolari.
