Governo, Meloni: governissimo non è la soluzione

“Che l’impasse politica stia solo facendo perdere tempo prezioso all’Italia FdI lo ripete da settimane. Ma la soluzione per uscirne non è un improbabile governissimo come propone Renzi, né tanto meno, con tutto il rispetto per il Presidente Napolitano, l’ennesimo ricorso ai “tecnici”. Più di un mese è passato dalle elezioni e siamo ancora al punto di partenza.
  
A questo punto è necessario un atto di responsabilità da parte di tutte le forze politiche a cui rivolgo un appello: cambiamo la legge elettorale per garantire governabilità e stabilità e fissiamo una data per tornare al voto. Solo così possiamo fare gli interessi della Nazione e rimettere ogni scelta nelle mani degli italiani”.
È quanto dichiara il capogruppo alla Camera di Fratelli d’Italia, Giorgia Meloni.
Roma, 4 aprile 2013
