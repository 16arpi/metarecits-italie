M5s, FdI: Contrasti governo invece di fare propaganda contro FdI

“Da qualche giorno il M5S anziché impegnarsi nel contrastare il governo dedica in aula tutte le sue energie oratorie pre-confezionate a tentare di vantare primogeniture su provvedimenti, mozioni o posizioni politiche nei confronti di altre forze di opposizione e in particolare di Fratelli d’Italia. Se la questione non fosse stucchevole sarebbe facile dimostrare che su pensioni d’oro, difesa dei marò e fiscal compact, Fratelli d’Italia è da sempre in prima linea. Ma questa guerra tra opposizioni che ricorda ‘i capponi di manzoniana memoria’ finirebbe per giovare solo al governo e alla maggioranza.
  
Perciò abbiamo oggi votato una mozione dei 5 Stelle e non ci scandalizziamo se finalmente dopo aver paragonato i nostri militari ai terroristi, oggi i grillini si uniscono a noi nel chiedere di salvare i due marò o si interessano in qualche modo a contrastare le pensioni d’oro. Il resto è inutile propaganda”.
Lo dichiarano in una nota congiunta i fondatori di Fratelli d’Italia Giorgia Meloni, Ignazio La Russa e Guido Crosetto.
Roma, 15 gennaio 2014
