Iva, Crosetto: Aumento Iva sarebbe atto contro popolo Italiano

Pdl smetta di recitare due parti in commedia. «Chi pensa all’aumento dell’Iva vuole il male dell’Italia e va combattuto in ogni modo. Assecondare oggi le richieste europee con un ulteriore aumento di tassazione sarebbe un atto contro il popolo italiano. Da tempo è superato il limite fisiologico di imposizione sopportabile da famiglie ed imprese ed il governo non può e non deve far finta di non saperlo. L’Iva non può essere aumentata.
  
La copertura è compito di chi ha voluto fortemente guidare il Paese e che ogni giorno ci racconta quanto sia importante la stabilità. Letta ha voluto la bicicletta? Allora inizi a pedalare. Se non è in grado di farlo tolga il disturbo».
È quanto dichiara il coordinatore nazionale di Fratelli d’Italia, Guido Crosetto.
«Ed il partito che si dice alternativo alla sinistra e che dichiara di voler diminuire la tassazione, e cioè il Pdl, la smetta di recitare due parti in commedia, perché è ridicolo sentire Alfano la sera dire in tv che il Pdl è nemico della sinistra e vederlo il mattino dopo di fianco a Letta come suo vice», aggiunge Crosetto.
Roma, 19 settembre 2013
