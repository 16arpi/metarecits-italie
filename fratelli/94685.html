FONTE NUOVA.Liste civiche fondamentali, ma FdI la vera novità

Leandro Guerrieri, portavoce della Lista Civica Di Buó Sindaco, forza che ha eletto in consiglio comunale due consiglieri ed esprime un assessore in giunta, interviene riguardo le elezioni politiche ed amministrative che si svolgeranno ormai tra pochi giorni. “Riteniamo fondamentale l’apporto dato dalle liste civiche alla politica locale, in quanto espressione dei cittadini che vivono i problemi di tutti i giorni, per questo a livello comunale non ci siamo mai distaccati da questa linea – afferma Guerrieri – i nostri rappresentanti possono infatti trovare le giuste soluzioni senza essere influenzati da dinamiche troppo spesso dettate dalla nomenclatura politica. Un valore aggiunto al territorio.”
  
“Per quanto riguarda le elezioni politiche e regionali – prosegue Guerrieri – FRATELLI D’ITALIA, il movimento nato da Giorgia Meloni e Guido Crosetto, rappresenta una novità nel quadro generale. Hanno puntato su candidati giovani, ma allo stesso tempo preparati, che vengono dai territori. Cosa molto rara da trovare oggi sia a destra che a sinistra. Francesco Lollobrigida, Maurizio Guccini, Giancarlo Righini, rispettivamente candidati a Senato, Camera e Consiglio Regionale del Lazio, sono solo tre dei numerosi esempi che possiamo trovare nelle liste di FDI. A loro va la mia simpatia e il mio supporto, in quanto il loro esempio ricalca il messaggio che a Fonte Nuova vogliamo dare con l’impegno quotidiano della nostra lista civica”.
 
