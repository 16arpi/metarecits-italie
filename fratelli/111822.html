Dl sicurezza. Fazzolari: Persa occasione. Assenti misure per contrastare mafia nigeriana. Giovedì FdI a Roma convegno con Alessandro Meluzzi

“Nel giorno in cui il presidente Mattarella ha promulgato il decreto sicurezza, Fratelli d’Italia continua a ritenere che è stata persa un’occasione per rafforzare i livelli di sicurezza della nostra Nazione. Ci saremmo attesi il varo di norme capaci di fornire più strumenti alle Forze dell’Ordine per la tutela del territorio e degli italiani. Invece non è stato così. In particolare, nuovamente, abbiamo registrato la totale assenza di misure per contrastare una delle organizzazioni criminali emergenti e più efferate, la mafia nigeriana. Una sottovalutazione del fenomeno al punto che sembra quasi che in Italia sia vietato parlarne. Fratelli d’Italia nel corso del passaggio parlamentare aveva presentato alcuni emendamenti al dl sicurezza per istituire sezioni specializzate nei Tribunali per affrontare i casi legati alla mafia nigeriana. Non c’è stata data alcuna occasione di confronto. Fratelli d’Italia però continua la sua battaglia, mantenendo alta l’attenzione su questo fenomeno. Giovedì 6 dicembre, infatti, nella sala dell’Istituto di Santa Maria in Aquiro a Roma dalle 10.30 abbiamo organizzato un convegno con la presenza di esperti, come il professor Alessandro Meluzzi, e operatori del settore che sarà l’occasione per ribadire la pericolosità di questo fenomeno, ma anche per lanciare le proposte di FdI per contrastare efficacemente la mafia nigeriana”. Lo dichiara il senatore di Fratelli d’Italia, Giovanbattista Fazzolari.
