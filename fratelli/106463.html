Dl fiscale, Rizzetto: Tre proposte da inserire nel parere commissione

“Durante l’odierna discussione sul provvedimento 148/2017 Decreto Fiscale collegato alla Legge di Stabilità ho avanzato tre proposte da inserire nel parere della Commissione. Rispetto all’Equo Compenso ho proposto di estendere misure quali l’iper ammortamento anche ai professionisti, i quali sono vere e proprie imprese che creano lavoro e fanno investimenti. Sempre rispetto a questo tema ho insistito  per inserire la deducibilità dei contributi versati da professionisti e lavoratori autonomi per i servizi di assistenza sanitaria integrativa, agevolandone l’estensione agli autonomi non datori di lavoro che non beneficiano di forme assistenziali poiché troppo costose.
Sull’altro versante ho poi ricordato che l’Ispettorato del Lavoro va aiutato, non tagliato con minori risorse verso uno strumento che mira al contrasto del lavoro nero. Gli ispettori usano spesso il proprio mezzo per le visite ispettive, anticipano le spese vive, non vengono applicate le tariffe Aci, il fondo FUA verrà tagliato in seno al salario accessorio. Penso che un Governo che parla spesso di lotta al lavoro nero e che poi taglia i fondi per poterlo fare non sia un Esecutivo degno di questo nome”. E’ quanto ha dichiarato il deputato di Fratelli d’Italia-Alleanza nazionale Walter Rizzetto, vicepresidente della commissione Lavoro.
