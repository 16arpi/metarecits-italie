Da FdI assistenza legale gratuita per pensionati

«Grazie ad una battaglia di Fratelli d’Italia, la Corte Costituzionale ha dichiarato incostituzionale quel prelievo truffaldino che Monti e la Fornero fecero ai tempi del ‘Salva Italia’ sulle pensioni da 1400 euro, bloccandone gli adeguamenti. Quando la Corte costituzionale dichiarò incostituzionale il prelievo sulle pensioni d’oro, noi abbiamo manifestato sotto la Consulta ma il Governo ha restituito a quei pensionati d’oro, che hanno pensioni stratosferiche e per le quali in moltissimi casi non hanno versato i contributi, tutto il dovuto. Oggi il Governo deve restituire tutto il dovuto anche alle persone normali: a chi prende una pensione da 1400 euro per la quale si è versato 40 anni di contributi e che non si può esattamente dire un privilegiato. E se il Governo non dovesse farlo, noi con Fratelli d’Italia offriremo ai pensionati italiani assistenza legale gratuita per avviare una class action contro il Governo e far restituire a questi italiani il maltolto. Potete chiamare il numero di telefono 066990774, oppure scrivere alla mail difendoipensionati@fratelli-italia.it. Ci sarà un pool di avvocati che vi aiuterà a far valere i vostri diritti».
Lo ha detto il presidente di Fratelli d’Italia, Giorgia Meloni, in un video pubblicato sul suo blog www.giorgiameloni.com per descrivere la campagna di FdI “Restituite il maltolto”.
