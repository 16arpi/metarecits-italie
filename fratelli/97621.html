Regionali, Meloni: Fi rinneghi accordi con la sinistra sul territorio

…E LAVORI PER RIFONDARE CENTRODESTRA. «Altero Matteoli ha ragione ad auspicare che le alleanze di centrodestra per le regionali nascano da una condizione generale e non da accordi a macchia di leopardo, ma forse dimentica che sono spesso proprio gli esponenti di Forza Italia a fare scelte confuse sul proprio posizionamento.
  
Basta guardare a ciò che sta succedendo per le imminenti elezioni farsa delle Province e delle Città Metropolitane: l’inciucio tra Pd, Forza Italia e Ncd. A partire da Torino e Genova, e a breve in altre realtà, questi partiti ci stanno riproponendo lo stesso consociativismo che vediamo ogni giorno in Parlamento e che contraddice la volontà di rifondare un centrodestra alternativo alla sinistra. Ed è sbagliato dire che questi accordi sul territorio non hanno una valenza politica di livello nazionale, perché assecondare la sete di potere della sinistra nel mettere le mani su tutti i Presidenti di provincia e i Sindaci metropolitani senza passare per il voto degli italiani è una scelta scellerata. Se si vuole coerenza, si deve essere coerenti. Forza Italia rinneghi questi accordi con la sinistra e lavori per rifondare una coalizione con chi, come Fratelli d’Italia-Alleanza Nazionale, vuole un centrodestra capace di tornare a vincere». 
È quanto dichiara il presidente di Fratelli d’Italia-Alleanza Nazionale, Giorgia Meloni. 
Roma, 10 settembre 2014
