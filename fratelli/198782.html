Scuola: 800 milioni per asili nido è impegno concreto per le famiglie

“Il governo Meloni conferma il proprio impegno concreto a favore delle famiglie italiane con un nuovo e significativo investimento: 800 milioni di euro, derivanti dall’incremento di risorse riconosciuto dalla Commissione europea al MIM per aver raggiunto alcuni obiettivi Pnrr sull’edilizia scolastica, saranno destinati alla costruzione di nuovi asili nido su tutto il territorio nazionale. Questo intervento rappresenta un passo fondamentale per garantire a tutti i bambini uguale accesso all’istruzione, superando le disparità territoriali e offrendo un supporto reale alle famiglie. Di fronte a chi, distorcendo la realtà, parla di presunti tagli ai servizi educativi e di mancanza di attenzione verso la maternità, il governo risponde con i fatti. Il sostegno alle famiglie, il potenziamento dell’offerta formativa e l’eliminazione delle disparità regionali rimangono priorità assolute dell’azione dell’esecutivo guidato da Giorgia Meloni”.
Lo dichiara il deputato di Fratelli d’Italia e responsabile nazionale del Dipartimento Famiglia e valori non negoziabili del partito, Maddalena Morgante.
