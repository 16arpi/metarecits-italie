Lazio, Ghera-De Priamo: bus in fiamme emblema giunta Raggi

“Ancora un autobus che prende fuoco, sono già diverse decine i mezzi pubblici bruciati durante il servizio, ormai è chiaro che il Campidoglio non è in grado di trovare una soluzione. Anche nel settore del trasporto, così come accade per i rifiuti, la gestione approssimativa e dilettantistica dell’Amministrazione Raggi ha creato gravi difficoltà operative ad Atac ed Ama e, data la loro funzione strategica, conseguenti forti danni d’immagine alle municipalizzate e alla città stessa. Riflettendo sul fatto che ogni volta che brucia un mezzo è a rischio l’incolumità del conducente, dei passeggeri e delle persone che si trovano sul posto, si sprigionano fumi inquinanti dannosi per la respirazione e si riduce di una vettura la già insufficiente flotta, i cittadini romani avranno altri elementi negativi per valutare l’operato del Sindaco”. 
Così in una nota Fabrizio Ghera capogruppo di Fdi alla Regione Lazio e Andrea de Priamo capogruppo di FdI al Comune di Roma.
 
