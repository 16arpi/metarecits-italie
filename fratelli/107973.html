Made in Italy, Ferro: Promuovere e valorizzare tutto quello che è marchiato Italia per rilanciare economia

“Il rilancio dell’economia del nostro Paese non può che passare per la valorizzazione della nostra identità e delle nostre eccellenze. Vogliamo promuovere tutto quello che è marchiato Italia e investire sulle piccole e medie imprese che producono lavoro in Italia e non delocalizzano. La nostra politica economica sarà basata sulla difesa del lavoro, dell’impresa e dell’agricoltura italiani. A tutela di tutto quello che le nuove economie asiatiche non potranno mai copiarci. Ciò anche difendendo i nostri interessi nazionali in Europa, inserendo nella Costituzione una clausola di supremazia, sul modello tedesco, che consente di far prevalere le norme nazionali rispetto a quelle comunitarie quando sono in gioco gli interessi dell’Italia. È questo uno dei cavalli di battaglia del programma di Fratelli d’Italia, che punta anche ad abbassare le tasse su famiglie e imprese, e introdurre una flat tax immediatamente applicata al 15% sul reddito incrementale e poi a regime per tutti, con la super deduzione per le aziende ad alta intensità di manodopera, la defiscalizzazione per chi crea nuovi posti di lavoro stabili, pensando soprattutto ai giovani e alle donne”.
È quanto ha affermato il consigliere regionale Wanda Ferro, candidata alla Camera per Fratelli d’Italia, intervenendo a Catanzaro a un incontro con i candidati organizzato dalle associazioni provinciali di categoria Confcommercio, Confagricoltura e Confartigianato.
