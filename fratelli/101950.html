Rispoli: la notizia di Moretto e Nonno che passano con Lettieri? E’ una non notizia

“Oggi è calato il velo di ipocrisia che ha visto Moretto e Nonno protagonisti di una serie di atteggiamenti ambigui che in questo periodo aveva l’esclusivo scopo di danneggiare Fratelli d’Italia – AN.
Per mesi con i loro atteggiamenti hanno dato la possibilità a certa stampa di rappresentare Fdi-An come un partito spaccato mentre la loro campagna elettorale per Lettieri era già iniziata da un pezzo con manifestazioni pubbliche e private”. Questo quanto dichiarato in una nota dal coordinatore cittadino di Fratelli d’Italia – An Luigi Rispoli.
“Non ci sono ragioni politiche alla base della loro scelta perché entrambi non hanno mai contestato la scelta di Fdi-An di andare da soli, anzi entrambi chiedevano di poter essere candidato sindaco al posto di Taglialatela.
Prendo atto che tra la scelta di continuare la sfida con le nostre bandiere e quella di difesa degli interessi personali, Nonno e Moretto hanno scelto quest’ultima soluzione tradendo il progetto politico di Giorgia Meloni e la comunità umana di Fratelli d’Italia – Alleanza Nazionale.
Con Fratelli d’Italia – AN restano tutti coloro i quali credono ancora nei valori della Destra che vuol dire amare l’Italia e affermare che gli italiani vengono prima di tutti, senso dello stato e cultura dei doveri, e chi, invece, mette voleva piegare la linea politica del partito ai propri interessi”, continua l’esponente del partito di Giorgia Meloni.
“Dopo la sconfitta di Caldoro abbiamo il dovere di ricostruire il centrodestra a Napoli e non lo possiamo fare puntando su chi dichiara di non essere né di destra e né di sinistra, su chi ripete come un mantra che il suo è un progetto civico, che vede l’appuntamento delle comunali come una questione personale e che un giorno si e l’altro pure incassa endorsement da gente di sinistra confermando il suo carattere di candidato trasversale (De Masi, Sales, Lanzetta, Oddati).
La vittoria è soprattutto nella prospettiva politica che sapremo indicare alla nostra comunità e oggi si rilancia il progetto politico di Fratelli d’Italia – Alleanza Nazionale con Giorgia Meloni, ‪senza paura e a ‪testa alta”, ha concluso l’ex Presidente del Consiglio Provinciale di Napoli.
