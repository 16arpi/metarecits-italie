Siccità, Murgia: Necessario nuovo assetto infrastrutturale idrico

“A oggi le perdite provocate alle coltivazioni e agli allevamenti dalla siccità e dalle condizioni climatiche anomale che hanno caratterizzato l’anno in corso ammontano a oltre due miliardi di euro.  I dati parlano da sé: come riportato  dalla Coldiretti, circa due terzi dei campi coltivati lungo tutto il territorio nazionale sono senz’acqua e alcuni bacini come il Po o il Lago di Garda sono in situazione d’emergenza.  Ai danni della siccità si aggiungono gli incendi che devastano campagne e boschi. La siccità colpisce anche l’approvvigionamento dei centri urbani, mettendo alla luce le inefficienze del sistema di gestione idrico e la grande quantità d’acqua dispersa a causa della scarsa manutenzione degli acquedotti. Prendendo atto di alcuni provvedimenti del governo come l’attivazione del Fondo Nazionale di Solidarietà  mi auguro la tempestività dell’erogazione dei fondi e una complessiva ridefinizione dell’assetto infrastrutturale idrico. Come opposizione vigileremo sulla corretta applicazione delle misure”. È quanto ha affermato il deputato di Fratelli d’Italia-Alleanza nazionale Bruno Murgia durante il question time  sulla siccità che ha colpito l’Italia al ministro dei Rapporti con il Parlamento,  Anna Finocchiaro, in sostituzione del Ministro per le Politiche Agricole Ambientali e Forestali Maurizio Martina.
