Verano, Ghera: Cade albero sfiorata tragedia, i &#8216;Marinos&#8217; lasciano in abbandono piazzale e cimitero

“Ieri pomeriggio in piazzale Verano un albero si è abbattuto a ridosso di un chiosco di fiori e solo per un colpo di fortuna si è evitata quella che poteva diventare una tragedia. La situazione delle alberature della nostra città è al collasso e da tempo urge una manutenzione che l’amministrazione evidentemente non fa, come del resto dimostrano anche i recenti episodi tra cui l’albero caduto in viale Regina Margherita davanti la sede dell’Enel. Come Fdi-An chiediamo ai Marinos, sindaco e assessore all’Ambiente, che fine abbia fatto il progetto per i chioschi dei fiori di piazzale Verano, intervento mirato a ripristinare decoro e sicurezza nell’area del cimitero monumentale della Capitale. Peraltro, è anche scaduto il bando della Multiservizi che garantiva le necessarie operazioni di pulizia all’interno dei cimiteri, e mentre questa pessima amministrazione lascia a casa i lavoratori della Multiservizi la nuova azienda che si è aggiudicata la gara con un ribasso del 45% lascia nel degrado e nell’incuria i cimiteri capitolini”.
 E’ quanto dichiara in una nota Fabrizio Ghera, capogruppo in Campidoglio di Fdi-An.
