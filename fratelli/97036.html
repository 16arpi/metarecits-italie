Meloni a Grillo: Tu eri comunista, non tutti gli italiani

di Giorgia Meloni07 maggio 2014
«No Grillo, non tutti gli italiani erano comunisti da giovani. Non è vero, come hai sostenuto durante il tuo comizio di Cagliari, che “eravamo tutti comunisti”. Vallo a raccontare ai popoli dell’Europa dell’Est che il “comunismo era una cosa bellissima”. Mentre tu di dilettavi alle feste dell’Unità, come ti piace ricordare, milioni di uomini e donne venivano deportati e morivano nei gulag sovietici. Mentre tu ti interrogavi sulla differenza tra il comunismo di Marx e il comunismo reale, i regimi comunisti soffocavano nel sangue ogni speranza di libertà dei giovani di Praga, di Budapest, di Berlino Est. Perciò, caro Grillo, facci il piacere di parlare per te, e solo per te. Perché mentre tu eri comunista, come molti altri, anche qui in Italia alcuni pagavano sulla propria pelle l’eresia di opporsi all’ideologia dominante. Non tutti hanno dovuto attendere il crollo del muro di Berlino e la dissoluzione dell’Unione Sovietica per rendersi conto che il comunismo non era “un bel sogno”, come dici tu, ma un sistema sanguinario e totalitario.
  
Perché è vero che non c’erano ancora internet, la tua amata “rete” e i “social”, ma le notizie giravano lo stesso, e anche in Italia si sapeva benissimo cosa stesse succedendo al di là della cortina di ferro. Ma a molti, semplicemente, non interessava. Siamo contenti che alla fine anche tu te ne sia accorto, insieme a tutti quei “compagni” che si sono convertiti quando l’aria è cambiata. Speriamo solo che tra 20 anni non avrai una nuova illuminazione, e ancora una volta, ti accorgerai di aver sbagliato tutto. Perché questa volta milioni di italiani rischiano di seguirti nei tuoi “errori di gioventù”».
È quanto scrive su Facebook il presidente di Fratelli d’Italia-Alleanza Nazionale, Giorgia Meloni, postando sul social network un video con alcuni passaggi del comizio di Grillo a Cagliari nel quale il leader 5 Stelle afferma che “eravamo tutti comunisti”.
 
