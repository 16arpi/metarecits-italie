Napoli, Rispoli: Meloni ha lanciato candidatura a sindaco di Taglialatela, FI convochi tavolo centrodestra

“Chiediamo ai dirigenti di Forza Italia, come primo partito della coalizione, di fissare la data per una riunione del tavolo del centrodestra per le elezioni comunali di Napoli” così in una nota Luigi Rispoli, presidente cittadino di Fratelli d’Italia – Alleanza Nazionale.
“Dal primo momento – ha continuato l’ex Presidente del Consiglio Provinciale – abbiamo chiesto di confrontarci sui programmi e sul modello di sviluppo che abbiamo in testa per Napoli.
In questi anni il centrosinistra prima e De Magistris poi hanno dimostrato di non essere in grado di realizzare nulla di quello che avevano promesso agli elettori facendo scivolare la città in uno stato di degrado sempre più evidente.
La lotteria dei nomi e le autocandidature non appartengono al nostro modo di affrontare le scelte. Tuttavia abbiamo uomini e donne in grado di governare direttamente anche se da mesi, inascoltati, abbiamo lanciato alla coalizione di centrodestra il nostro invito a fare squadra.
Rispetto a qualche giorno fa – ha continuato l’esponente di Fdi-An – c’è un fatto nuovo che è costituito dalle dichiarazioni rilasciate sulla vicenda delle comunali dal nostro leader Giorgia Meloni che ha già bocciato la strada dell’aut aut ed ha lanciato la candidatura del parlamentare Marcello Taglialatela.
Su questo ed altro vogliamo sentire l’opinione dei nostri alleati, tenendo conto che la nostra priorità è costruire una coalizione unitaria e coesa indispensabile per vincere ed interpretare quell’ansia di cambiamento dei napoletani.
Spero che Forza Italia – ha concluso Luigi Rispoli – raccolga il nostro invito e che si possa lavorare da subito sugli obiettivi che ci siamo prefissi”.
