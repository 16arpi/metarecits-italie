Edilizia popolare, Lollobrigida: Presenteremo interrogazione, Governo viola accordi con regioni e comuni sul riparto dei fondi

“Fratelli d’Italia interrogherà il Governo perché non ha rispettato l’accordo fra Regioni e Anci per il riparto dei fondi per l’edilizia popolare”.
E’ quanto annuncia il capogruppo alla Camera dei Deputati di Fratelli d’Italia, Francesco Lollobrigida.
“Il 26 luglio scorso – osserva Lollobrigida – è stato consegnato al Ministero delle Infrastrutture il testo dell’intesa raggiunta sulla proposta presentata il giorno prima dal Mit, che prevede l’introduzione di un sistema perequativo che tenga conto delle esigenze delle Regioni che, a causa dell’assenza di eccedenze finora dichiarate, non beneficerebbero del riparto proposto”.
“Il 6 agosto – sottolinea Lollobrigida – il Mit ha presentato in sede tecnica dalla segreteria del ministro Toninelli due nuove ipotesi di riparto dei fondi, in base alle quali si lede il principio della leale collaborazione che da sempre contraddistingue i rapporti fra Stato e Regioni e si disattende il programma di recupero edilizio”.
“La decisione del Mit – aggiunge Lollobrigida – mette in difficoltà molte Regioni, tanto del sud come la Basilicata, quanto del centro-nord, come il Lazio, la Toscana e il Piemonte, vanificando, attraverso l’introduzione di criteri diversificati per il riparto dei fondi, la possibilità per molti territori di vedere realizzati centinaia di nuovi alloggi popolari”.
“Lo sviluppo dell’edilizia popolare – conclude Lollobrigida – è uno degli aspetti centrali di una politica seria in tema di infrastrutture. Non comprenderlo, come questo Governo sta dimostrando, è un altro elemento di critica verso l’esecutivo e per questo Fratelli d’Italia vuole fare la sua parte a difesa dei territori, dei sindaci e del popolo che aspetta risposte concrete e rapide”.
