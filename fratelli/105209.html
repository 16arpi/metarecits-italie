Legge elettorale, La Russa: Toninelli non comprende proposte emendative di FdI. Lo sfido a pubblico confronto in sala stampa

“Con le sue dichiarazioni di ieri sera a ‘Porta a Porta’, il deputato Cinque Stelle Toninelli ha dimostrato, spero in buona fede, di non avere assolutamente compreso lo spirito delle proposte emendative di Fratelli d’Italia sulla legge elettorale”.
Lo dichiara Ignazio La Russa, parlamentare di Fratelli d’Italia.
“Perciò – aggiunge La Russa – lo sfido senza arroganza e con assoluta serenità, ad un pubblico confronto in sala stampa a Montecitorio già domani (mercoledì), per fare chiarezza sulla questione. Toninelli potrà con onestà riconoscere che l’intento di tutti gli emendamenti di Fratelli d’Italia è stato quello di evitare che fossero i partiti e non i cittadini a scegliere i parlamentari. Abbiamo proposto le preferenze o, se proprio nell’accordo a quattro, non le volevano, abbiamo proposto ogni altra possibile norma per rendere possibile almeno ai partiti che lo desiderano, di evitare le liste bloccate”.
“Aspetto cortesemente – conclude La Russa – come atto di verità e trasparenza, la risposta di Toninelli o di chi altro il movimento di Grillo volesse indicare”.
