Accoglienza, Lollobrigida: La commissione certifica una fallimentare catena di montaggio

“La catena di montaggio dell’accoglienza  fa acqua da tutte le parti e questa volta non lo diciamo noi di Fratelli d’Italia ma la Commissione parlamentare sull’accoglienza la quale, all’interno della sua relazione, non ha esitato a bollare come fallimentare il sistema legato all’immigrazione.
Il fatto che questa Commissione sia presieduta da Federico Gelli, deputato del PD, non può che farci sorridere dato che certifica quanto Fratelli d’Italia ha sempre denunciato sulla sconsiderata politica immigrazionista dei governi Renzi-Gentiloni. Limiti nel coordinamento e nella condivisione delle informazioni, onerosità e macchinosità, è chiaro a tutti che per fare peggio di così servirebbe un grande sforzo creativo.  A meno che non ci sia volontarietà:  i fatti dimostrano che per il Pd l’accoglienza è un affare loro.   Il 4 marzo sarà il punto di svolta per porre fine a questo business delle cooperative rosse e garantire sicurezza ai cittadini e dignità ai migranti che hanno davvero diritto di restare nel nostro territorio“. È quanto dichiara Francesco Lollobrigida, dell’esecutivo nazionale di Fratelli d’Italia e candidato alla Camera nel collegio Lazio 2.
