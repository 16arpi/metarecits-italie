Pil, Meloni: Disonesto tentativo Pd di spacciare stime crescita per successi Renzi

«La Commissione Ue conferma che il miglioramento delle stime di crescita dell’Italia sono dovute a fattori esterni e indipendenti dall’azione del Governo italiano: il basso prezzo del petrolio, la politica monetaria espansiva della BCE e un tasso di cambio più favorevole dell’euro. Per questo, è disonesto il tentativo del Pd di spacciare le stime di questa crescita, peraltro debole e inferiore alla media Ue, come successi di Matteo Renzi. In compenso i partiti della maggioranza si guardano bene dal parlare degli aspetti negativi segnalati dalla Ue e dall’Istat: il peggioramento del deficit strutturale e i rischi legati all’impatto delle clausole di salvaguardia nel 2017. La verità è che l’Italia cresce nonostante il Governo Renzi e non grazie al Governo Renzi. Basta con la propaganda e gli inganni: gli italiani sono stufi di essere presi in giro dal Pd e dal presidente del Consiglio».
È quanto scrive su Facebook il presidente di Fratelli d’Italia, Giorgia Meloni.
