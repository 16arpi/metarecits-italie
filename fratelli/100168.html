FdI-An presenta &#8220;Bagnoli&#8230; Un fallimento infinito!!&#8221;. Serie di iniziative politiche messe in campo nell&#8217;area di Bagnoli

TAGLIALATELA: PRESIDIO LUNEDI 27. DA RENZI E DE MAGISTRIS SOLO CHIACCHIERE E FALLIMENTI. Lunedì 27 luglio, alle ore 18.00, Fratelli d’Italia – Alleanza Nazionale sarà in presidio nello spazio antistante la spiaggia di Coroglio (all’incrocio tra via Coroglio e via Nisida, di fronte la Cementir) per porre l’accento su “oltre 20 anni di fallimenti del centro-sinistra, da Bassolino a Iervolino fino ad arrivare a De Magistris, nel processo di rilancio e riqualificazione ambientale ed industriale dell’area di Bagnoli, su cui anche il Governo Renzi da più di un anno ormai porta avanti solo chiacchiere e false promesse”.
Questo quanto annunciato stamane in conferenza stampa dall’on. Marcello Taglialatela che insieme al Capogruppo in Consiglio Comunale Vincenzo Moretto ed al Presidente Cittadino Luigi Rispoli ha presentato “Bagnoli… un fallimento infinito!!”, una serie di iniziative politiche che il partito metterà in campo “a prescindere dalla eventuale nomina del Commissario, già troppe volte annunciata da questo Governo chiacchierone ed ancora non verificatasi. Renzi dimostra che ogni qual volta deve passare dalle chiacchiere e dalle conferenze stampa ai fatti concreti perde solo tempo”, ha sottolineato Taglialatela.
“A ciò va aggiunto che da oltre due anni De Magistris è Commissario per le bonifiche di quell’area, ma pare essersene dimenticato. Quello che si sta consumando su Bagnoli tra Governo e Comune è un vero e proprio match tra irresponsabili”, ha concluso il deputato napoletano di Fdi-An.
“Lunedì saremo in piazza – ha aggiunto Rispoli – per denunciare i ritardi del Governo Renzi sulla questione Bagnoli che si trascinano dall’approvazione dello Sblocca Italia, avvenuto da quasi un anno, e sulla mancata bonifica dei fondali e della spiaggia, di cui è diretto responsabile il Sindaco De Magistris che è Commissario alle bonifiche”.
“La questione Bagnoli lascia l’amaro in bocca, dovuto a 20 e passa anni di promesse non mantenute dalla sinistra napoletana. La bellezza di Bagnoli e la sua riqualificazione potrebbe rappresentare un volano di sviluppo occupazionale straordinario per la nostra città, che oggi vede la percentuale dei nostri giovani inoccupati attestarsi sul 46 %”, ha aggiunto in chiusura il capogruppo Moretto.
