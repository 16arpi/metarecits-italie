Fratelli d&#8217;Italia, congresso al via domani a Trieste. Meloni: Mettiamo insieme i patrioti per portare il centrodestra al Governo




Prenderà il via domani, sabato 2 dicembre al PalaRubini di Trieste (via Flavia), il secondo congresso nazionale di Fratelli d’Italia “Appello ai Patrioti”. “Il nostro evento si celebra a Trieste perché è una città simbolo dell’amore per l’Italia, è la città che più ha sofferto per essere italiana e che più ha voluto esserlo. La politica è fatta anche di questo: di concretezze, di proposte ma anche di passione, di persone che scelgono di spendersi per qualcosa. Da Trieste noi lanciamo, col movimento dei patrioti, la sfida per il governo della nazione: pensiamo che Fratelli d’Italia possa portare un valore aggiunto importante per la vittoria del centrodestra, rimettendo insieme i tanti patrioti che in questi anni non si sono riconosciuti nei partiti politici e che magari si sono disamorati o disinteressati della politica”, spiega il leader del partito Giorgia Meloni.


Saranno circa 4mila i delegati da tutta Italia che arriveranno da oggi a domenica a Trieste, eletti nei congressi provinciali che si sono celebrati nelle scorse settimane, oltre che nei gazebo allestiti nelle piazze. Fra loro ci saranno anche alcuni rappresentanti delle sezioni di Fratelli d’Italia eletti all’estero. All’iniziativa di Fratelli d’Italia parteciperanno anche personaggi della cultura, della società civile, del giornalismo.

L’inizio dei lavori del congresso è previsto per le ore 10 con gli interventi delle autorità e delle delegazioni parlamentari delle forze del centrodestra. Alle ore 15 è previsto l’intervento del presidente del partito Giorgia Meloni, che aprirà ufficialmente il dibattito. Nel pomeriggio seguirà la discussione delle mozioni. L’evento si chiuderà domenica 3 dicembre con l’intervento di Giorgia Meloni, previsto per le ore 12.

