Carceri, FdI: Intervenire subito per impedire che i bambini scontino assurda detenzione, interrogazione a Ministro giustizia

“Fratelli d’Italia ritiene urgente e indispensabile intervenire normativamente affinché venga impedito ai bambini di dover trascorrere una assurda detenzione in carcere assieme alle mamme che invece  devono giustamente scontare la propria pena. Gli strumenti che si possono valorizzare sono molteplici, a partire dalle ICAM e dall’affido temporaneo a famiglie scrupolosamente selezionate. Ciò che conta è mettere i bambini al centro dell’iniziativa legislativa e per questa ragione, Fratelli d’Italia oltre a visitare la Sezione Nido del penitenziario di Rebibbia, reputata una eccellenza nel settore penitenziario, ha presentato una interrogazione al Ministro della Giustizia Alfonso Bonafede”.
Lo dichiarano i deputati di Fratelli d’Italia Paolo Trancassini e Carolina Varchi che oggi hanno portato un saluto ai volontari dell’associazione ‘A Roma insieme’ durante un sit-in silenzioso sul tema “mai più bambini dietro le sbarre” che si è tenuto in piazza Montecitorio.
