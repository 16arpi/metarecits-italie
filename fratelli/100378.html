UNAR: Meloni scrive al presidente della Repubblica Mattarella

A seguito della missiva della Presidenza del Consiglio dei Ministri – Ufficio Nazionale Antidiscriminazioni Razziali (UNAR), il presidente di Fratelli d’Italia, Giorgia Meloni, ha scritto al Presidente della Repubblica, Sergio Mattarella per sottoporre il caso alla sua attenzione. Ecco il testo integrale della lettera
“Illustrissimo Signor Presidente,
mi permetto di sottoporLe, anche se ritengo sia già di Sua conoscenza, la incredibile vicenda che mi ha visto protagonista nei giorni scorsi, quando mi è stata recapitata una lettera di censura da parte della Presidenza del Consiglio dei Ministri – Ufficio nazionale antidiscriminazioni razziali, per le opinioni da me espresse in tema di immigrazione. Una missiva formale, che si conclude con queste parole: “Si coglie l’occasione per chiedere di voler considerare per il futuro, l’opportunità di trasmettere alla collettività messaggi di diverso tenore”. In sostanza, Signor Presidente, scopro che esisterebbe un Ufficio del Governo capitanato da un burocrate di Stato, consigliere Marco De Giorgi,  che si arroga il diritto di sindacare – ed eventualmente censurare – le opinioni espresse delle persone, parlamentari compresi. Ne rimango scioccata.
Ricordo i principi della nostra Costituzione la quale, non solo attraverso l’articolo 21 stabilisce che “Tutti hanno diritto di manifestare liberamente il proprio pensiero con la parola, lo scritto e ogni altro mezzo di diffusione”, ma sancisce per i parlamentari, con l’articolo 68, il principio per cui “I membri del Parlamento non possono essere chiamati a rispondere delle opinioni espresse e dei voti dati nell’esercizio delle loro funzioni”. Poiché non mi risulta che questi articoli siano stati stravolti dalle (da me non condivise) riforme in discussione, mi sento di far notare che ciò che è capitato avviene in spregio totale della nostra Carta Costituzionale.
Se un parlamentare liberamente eletto può essere censurato da un burocrate nominato dal Governo (tra l’altro non eletto da nessuno), Signor Presidente, ci troviamo di fronte a una anomalia che credo non sfugga ai più.
Se lo riterrà opportuno, vorrei dunque avere l’occasione di incontrarLa per avere da Lei lumi su come sia corretto comportarsi di fronte a questa palese inosservanza di ogni principio di libertà di espressione sancito dalla nostra Costituzione, della quale Ella è sommo garante.
Certa che la Sua sensibilità istituzionale e politica non La lasceranno indifferente dinanzi a questo episodio, La saluto rivolgendoLe i più alti sensi della mia stima.
On. Giorgia Meloni”


