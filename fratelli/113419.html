Legittima difesa, Balboni: Voteremo a favore ma a Lega è mancato coraggio. Strada per diritto difesa è ancora lunga

“Fratelli d’Italia voterà a favore della riforma della legittima difesa. Si tratta comunque di un passo in avanti rispetto alla legislazione esistente, ma non possiamo esimerci dal considerare che serviva più coraggio. E’ vero, che non ci sarà più il paradosso dell’aggredito costretto a risarcire il proprio aggressore, ma purtroppo rimane ancora l’enorme discrezionalità riconosciuta al giudice nel valutare la sussistenza o meno della legittima difesa. Chi si difende, perciò, continuerà ad essere sottoposto al calvario giudiziario che, invece, questa legge avrebbe dovuto eliminare. Come Fratelli d’Italia abbiamo cercato di migliorare questo provvedimento, presentando emendamenti che riconoscessero che finalmente la difesa domiciliare è sempre un diritto. Purtroppo alla Lega è mancato il coraggio, ad ulteriore conferma che, anche dopo il voto di ieri sul reddito di cittadinanza, in questa maggioranza non sussiste più alcuna differenza tra Cinquestelle e leghisti”.
Lo ha detto in Aula il capogruppo di Fratelli d’Italia in Commissione Giustizia, senatore Alberto Balboni.
