Blitz di gioventù nazionale negli stabili abbandonati di Roma

La scorsa notte i militanti di Gioventù Nazionale hanno affisso degli striscioni su degli immobili abbandonati a Roma, in quanto simboli di spreco e di incuria da parte dello Stato.

 “Meno stabili abbandonati, più start up per giovani disoccupati” il messaggio lanciato dal movimento giovanile di Fratelli d’Italia-Alleanza Nazionale. La proposta è quella di trasformare queste strutture in incubatori d’impresa, per combattere il degrado e ridare speranza nell’affrontare l’attuale crisi economica ed occupazionale.
«Nelle ultime settimane – dichiarano i dirigenti del movimento – un sentimento popolare di riscossa sociale sta attraversando finalmente il nostro Paese. Lo dimostrano le numerose manifestazioni di piazza che rivendicano la sacrosanta assegnazione delle case popolari agli italiani che ne hanno diritto. A queste iniziative spontanee Gioventù Nazionale vuole offrire il proprio supporto con una proposta mirata a premiare tutti quei giovani con idee e progetti meritevoli, ma privi dei mezzi per poterle realizzare. Gli incubatori di impresa sono uno strumento che favorisce la nascita e la crescita di nuove aziende attraverso la condivisione di spazi e risorse, la fruizione di servizi specialistici, l’accesso a reti di conoscenze e ambienti destinati all’utilizzo diretto da parte delle imprese.  Si tratta di un sistema che ha già dimostrato di funzionare in alcune realtà del Nord Italia ed è arrivato il momento di incentivarlo. Proponiamo dunque che gli enti pubblici proprietari di questi stabili lancino un bando destinato a giovani aspiranti imprenditori e PMI nate da pochi mesi e che i progetti considerati migliori abbiano la possibilità di accedere a questi incubatori ed avviare una startup. Siamo stanchi di vedere persone costrette ad occupare spazi, mandarli meritevolmente avanti, ed essere catalogati come fuori legge. E’ ora che lo Stato cominci a fare lo Stato, mettendo questi spazi a disposizione della collettività».
