Emilia Romagna &#8211; Trasporto pubblico &#8211; Prorogare abbonamento gratuito per studenti

Il Consigliere regionale, Michele Barcaiuolo (Fratelli d’Italia), prendendo in esame che la Regione ha approvato l’abbonamento gratuito per l’anno scolastico 2021-2022 riservato agli studenti delle scuole secondarie di primo grado, nati nel periodo 2008-2010 (questa opportunità è stata estesa anche ai nati nel 2008, iscritti al primo anno di scuola superiore), rileva che “la richiesta di agevolazione poteva essere effettuata fino al 15 novembre 2021 esclusivamente online, utilizzando l’applicativo informatico predisposto dalla Regione”.
 “Risulta che nella lettera inviata alle famiglie per la promozione del progetto non fosse inserita la data di scadenza per la presentazione online della domanda – sottolinea Barcaiuolo – e che numerosi genitori, abbiano denunciato, tramite il proprio comitato scolastico, l’impossibilità di ottenere da Seta, allo sportello, il titolo di viaggio gratuito per i propri figli”.
 “Con il Covid, inoltre, la fascia d’età giovanile è stata particolarmente penalizzata e deve essere priorità di genitori e Istituzioni aiutare i ragazzi ad un ritorno alla normalità, con tutte le agevolazioni possibili” conclude il Consigliere che, per queste ragioni, ha sollecitato la Giunta regionale affinché venga riaperto il portale per le richieste online, al fine di consentire alle famiglie di richiedere l’abbonamento gratuito per il trasporto pubblico locale da utilizzare, almeno, fino al 31 dicembre.
