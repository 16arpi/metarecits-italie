Manovra, Meloni: FdI raccoglierà istanze del nord per modificarla, a fine ottobre conferenza programmatica sul sud in Basilicata

«Così com’è la manovra licenziata dal Governo non ci piace. Fratelli d’Italia farà del suo meglio per cercare di migliorarla e di modificarla: ascolteremo le istanze del nord, di quel nord che voleva meno Stato e meno tasse, ma anche del Sud, al quale viene proposto solo il reddito di cittadinanza come se non ci fosse speranza. Raccoglieremo tutte quelle istanze con un tour dei distretti industriali produttivi che abbiamo iniziato ieri in Lombardia, che ci porterà venerdì e sabato in Liguria e che continuerà nei prossimi mesi. A fine ottobre terremo anche una conferenza programmatica per il Sud in Basilicata. Fratelli d’Italia le porterà in Parlamento e speriamo che la maggioranza ci ascolti e che sia disponibile a modificare la manovra».
È quanto ha detto il presidente di Fratelli d’Italia, Giorgia Meloni, a margine della conferenza stampa di presentazione del tour dei distretti industriali produttivi tenuta a Milano insieme al senatore Daniela Santanchè e all’assessore in Regione Lombardia, Lara Magoni. La prima tappa del tour si è svolta ieri a Milano con le realtà del sistema moda (Camera Nazionale della Moda Italiana, Confindustria Moda, White) e Assolombarda. Nella mattinata di ieri, inoltre, il presidente di FdI ha visitato l’Istituto Neurologico “Carlo Besta”.
