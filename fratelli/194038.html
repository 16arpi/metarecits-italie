Sanità: piano assunzioni nel Lazio è risultato concreto

“Con il maxi piano di assunzioni presentato oggi dal presidente Francesco Rocca, la Regione Lazio volta pagina nella sanità, con l’obiettivo di migliorare nettamente la qualità dei servizi ai cittadini dopo gli anni scellerati del governo della sinistra. Sono numeri che definiscono uno degli investimenti sul piano dell’offerta sanitaria più corposi d’Italia e d’Europa. Le circa 9.700 assunzioni previste in un biennio, il più ingente piano degli ultimi venti anni nella sanità pubblica , rappresentano numeri importanti per fornire nuovo personale negli ospedali e nelle altre strutture sanitarie della regione. A questo si aggiungono 1.541 stabilizzazioni per quest’anno, un passo decisivo per colmare la cronica carenza di personale nelle strutture sanitarie regionali che confermano la concretezza dell’azione portata avanti dall’amministrazione Rocca”. Lo dichiara l’europarlamentare di Fratelli d’Italia Nicola Procaccini.
“Il piano di assunzioni per il settore sanitario della Regione Lazio è un’ottima notizia, una risposta concreta verso le esigenze del personale e dei pazienti. Con questo grande investimento il presidente Rocca e la sua giunta dimostrano, ancora una volta, l’attenzione e il sostegno per il potenziamento del servizio sanitario regionale e confermano un netto cambio di passo rispetto alla precedente amministrazione”, aggiunge in una nota il Questore della Camera dei deputati e coordinatore di Fratelli d’Italia nel Lazio, Paolo Trancassini.
“Oggi finalmente possiamo affermare, senza timore di essere smentiti, che dopo anni di immobilismo e spese effettuate senza criterio, il Lazio si rimette in marcia sulla strada della competitività. La strada é senza dubbio ancora lunga e tortuosa ma il cammino intrapreso è rassicurante”, conclude il deputato di Fratelli d’Italia e presidente della federazione romana, Marco Perissa.
 
