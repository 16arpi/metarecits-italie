Coronavirus, De Carlo: Governo chiarisca se polizia locale è esclusa dai controlli

“Il governo toglie ai sindaci l’unico strumento di controllo a loro disposizione: l’intervento della Polizia Locale per il controllo del territorio nell’emergenza Coronavirus. Nell’ultimo decreto, infatti, viene tolta alla Polizia Locale (che tecnicamente non è Forza di polizia) la possibilità di effettuare controlli ed elevare sanzioni, svilendo l’efficacia, la professionalità e l’incisività che la Polizia Locale riveste nei territori e confermando, ancora una volta, la scarsa conoscenza che questo governo possiede in termini di amministrazione territoriale. In questo modo, i sindaci si trovano da un lato ad essere informati dalle Asl sui casi di quarantena, e dall’altra vengono privati degli unici strumenti di controllo a loro disposizione. Chiedo al governo di chiarire, oggi stesso, se considera nell’apparato delle ‘Forze di Polizia’ annoverate nel dl 19/2020 anche la Polizia Locale o se ritiene, come sembra, di escluderla creando una situazione di inevitabile collasso”. 
Lo dichiara Luca De Carlo, deputato di Fratelli d’Italia e sindaco di Calalzo di Cadore.
