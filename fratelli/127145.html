Ue-Infrastrutture, FdI: governo chieda a Ue inserimento Statale 106 in progetto europeo TEN-T o Calabria perderà occasione storica

Il commissario europeo ai Trasporti, Adina Valean, ha risposto all’interrogazione presentata dall’eurodeputato di Fratelli d’Italia-Ecr Vincenzo Sofo per chiedere la messa in sicurezza della Strada statale 106 e l’inserimento di questa arteria stradale fondamentale per lo sviluppo della dorsale jonica italiana e dunque del Meridione nel progetto di rete transeuropea TEN-T che collegherà il continente europeo, prevedendo a tal fine investimenti e modernizzazioni delle infrastrutture. La Commissione europea ha segnalato la sua disponibilità a considerare tale proposta nel caso in cui verrà presentata dal Governo italiano, evidenziando come ciò finora non sia però mai avvenuto e che i termini per farlo stiano scadendo, essendoci tempo fino al 14 dicembre 2021. “Si tratta di una risposta inquietante poiché dimostra come il Governo,- ha commentato Sofo –  che si è riempito la bocca di mirabolanti annunci circa l’attenzione per il Sud, non soltanto non sta mostrando alcuna strategia concreta per lo sviluppo per questa parte d’Italia, ma neppure si sta preoccupando di utilizzare gli strumenti messi a disposizione dall’Unione Europea”. Per il deputato e coordinatore di Fratelli d’Italia in Calabria, Wanda Ferro: “E’ gravissimo che da Roma non sia stata ancora avanzata questa richiesta alla Ue. Mi attiverò immediatamente con i colleghi di Fratelli d’Italia per chiedere al ministro Mara Carfagna di adempiere entro i termini indicati dal commissario Valean a questo dovere nei confronti del popolo calabrese e meridionale”.
