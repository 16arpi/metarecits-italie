Taglialatela: Stamane ho partecipato ad iniziativa Uil polizia contro tagli del Governo

L’on. Marcello Taglialatela di Fratelli d’Italia – An, nella sua qualità di membro della Commissione Parlamentare Antimafia, ha partecipato ad un presidio organizzato stamane dal Sindacato UIL Polizia all’esterno della Questura di Napoli per chiedere al Governo Nazionale lo stanziamento dei fondi necessari al funzionamento delle forze di Polizia, nell’interesse esclusivo della tutela dei cittadini. In un volantino provocatorio distribuito dal Sindacato di PS, veniva richiesto ai cittadini di contribuire ad una raccolta fondi “per mettere nelle condizioni il Questore di poter operare”. La protesta ovviamente non era indirizzata al Questore ma al Governo Nazionale. “Ho aderito stamane nella mia qualità di Deputato alla iniziativa della UIL Polizia che mira a mettere in risalto le condizioni di precarietà in cui sono costrette ad operare le forze di Polizia e le forze dell’ordine in generale, per via dei continui tagli operati da questo Governo che dimostra ogni volta di più di non aver a cuore l’interesse nazionale e la tutela dei cittadini e della loro sicurezza”, ha dichiarato l’on. Taglialatela a margine dell’iniziativa.

