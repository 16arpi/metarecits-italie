Ue, Fitto: pronti a valutare nel merito proposte presentate dalla Commissione

“L’intervista rilasciata oggi al Corriere della Sera dal vicepresidente della Commissione Ue, Valdis Dombrovskis, va nella direzione da noi auspicata e nelle prossime settimane saremo pronti a valutare nel merito le proposte che saranno presentate. Già nei mesi scorsi avevamo sottolineato che il ritorno alla normalità era ancora lontano, ed era perciò necessario continuare a sostenere le nostre economie e dare risposte immediate al forte clima di incertezza diffuso tra cittadini e imprese”. Così in una nota il copresidente del gruppo Ecr- FdI al Parlamento europeo Raffaele Fitto. “A maggior ragione oggi con il precipitare della crisi russo-ucraina, che comporta l’adozione di sanzioni che avranno inevitabilmente un impatto negativo, ma che rappresentano l’unico strumento di deterrenza e verso le quali ribadiamo ancora una volta il nostro pieno sostegno. In particolare su scelte energetiche, patto di stabilità, nonché creazione di un fondo sul modello di quello della Brexit, siamo pronti a confrontarci e a fare le nostre proposte, con l’auspicio che le scelte saranno fatte non seguendo ideologismi, ma piuttosto senso di realtà, pragmatismo e soprattutto coraggio.”
