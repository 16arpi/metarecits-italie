Banche, Ciriani: Basta campagna elettorale su pelle truffati. Usare risorse RdC per rimborsi

“Il governo la smetta di fare campagna elettorale sulla pelle dei cittadini e soprattutto sui risparmiatori truffati, si passi dalle parole ai fatti. Sono trascorsi tre mesi e il governo ancora non è riuscito a varare un provvedimento. E’ inaccettabile questo balletto fatto di continui annunci, dove i vari ministri, da Salvini a Tria, fanno a gara per scaricare su altri le responsabilità e intestarsi iniziative che finora non hanno mai visto la luce”. Così il presidente dei senatori di Fratelli d’Italia, Luca Ciriani, partecipando alla manifestazione delle associazioni dei risparmiatori truffati davanti la Camera dei Deputati.
“Fratelli d’Italia chiede che si faccia presto e bene. E’ necessario individuare una soluzione definitiva che ripaghi i risparmiatori truffati, che hanno visto perdere tutti i risparmi di una vita. Bisogna trovare una soluzione che sblocchi finalmente i rimborsi. E in tal senso, Fratelli d’Italia propone di chiudere l’assistenzialismo del reddito di cittadinanza e destinare queste risorse ai risparmiatori truffati” conclude il presidente di FdI Senato.
