Mes, Meloni: Governo imponga stop sottoscrizione trattato folle, UE si occupi di misure comuni per proteggere Europa da coronavirus

«Mentre il coronavirus sta paralizzando l’intero Continente gli euroburocrati continuano a premere per l’approvazione del MES, il fondo “salva banche tedesche”. Mi auguro che il Governo italiano abbia la decenza di imporre uno stop alla sottoscrizione di questo folle trattato: per affrontare l’emergenza che stiamo vivendo non dobbiamo nemmeno sentir più parlare di vincoli o trattati economicidi. Abbiamo un’epidemia da fronteggiare e un’economia nazionale da difendere, di fronte ad una solidarietà europea inesistente dove nazioni come Francia e Germania fermano esportazioni di macchinari per la terapia intensiva e requisiscono mascherine e materiali medici, il Governo italiano ha il sacrosanto dovere di pensare solo al bene della Nazione. Si vergognino gli euroburocrati di pretendere in questa fase l’approvazione del MES invece di parlare delle misure comuni per proteggere tutta l’Europa dal virus e dai danni che crea».
È quanto scrive su Facebook il presidente di Fratelli d’Italia, Giorgia Meloni.
