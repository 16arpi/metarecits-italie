Imu, Rampelli (FdI): Pazzesco, la maggioranza fa pagare tassa ai terremotati

«Oggi, nell’aula della Camera, la maggioranza di governo Pd-Pdl-Scelta Civica ha respinto un emendamento volto a esentare dal pagamento dell’Imu le case inagibili. Per quanto possa apparire pazzesco ciò significa che i terremotati dovranno pagare l’Imu sulle loro case distrutte o danneggiate. Fratelli d’Italia ha votato a favore di questo emendamento, che avrebbe permesso di cancellare una palese ingiustizia, dopo averlo sostenuto in Commissione nei giorni scorsi, purtroppo con esito analogo. I costi per le casse dello Stato sarebbero stati irrisori, perché il gettito dell’Imu, per poche decine di migliaia di terremotati, rappresentava un costo accessibile; tuttavia la maggioranza di governo, che avrebbe dovuto fare ogni sforzo per dare un segnale di attenzione verso famiglie già colpite da un disastro naturale, ha invece preferito far prevalere la logica del fisco famelico che colpisce tutti, senza distinzioni. Siamo esterrefatti  e solidarizziamo con tutti i soggetti ingiustamente colpiti da questa gabella».
È quanto dichiara Fabio Rampelli, vicepresidente dei deputati di Fratelli d’Italia. 
Roma, 18 giugno 2013
