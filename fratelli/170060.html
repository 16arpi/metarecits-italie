Lactalis: tutti devono rispettare le leggi, governo Meloni dalla parte dei più deboli

“L’attenzione del governo Meloni a tutela del mondo agricolo è ancora una volta dimostrata con i fatti. Le indagini con tanto di contestazioni e sanzioni amministrative irrogate dall’Ispettorato nei confronti della multinazionale francese Lactalis – che gli inquirenti presumono abbia violato le norme praticando concorrenza sleale sui prezzi del latte – ne sono ulteriore prova. Secondo quanto emerso, l’azienda francese avrebbe costretto gli allevatori italiani a vendere il loro latte a prezzi inferiori rispetto a quelli pattuiti. Le azioni concrete messe in atto fin qui dal ministero dell’Agricoltura dimostrano nuovamente la vicinanza agli interessi del mondo agricolo, dell’allevamento e della pesca. Filiere che troppo spesso vengono danneggiate da chi non rispetta gli accordi e le regole vigenti nella nostra Nazione. Per tutelare il comparto e il reddito delle nostre imprese, è necessario che tutti rispettino le norme e che venga sanzionato ogni tentativo di pratica sleale”.
Lo dichiara in una nota il capogruppo di Fratelli d’Italia alla Camera, Tommaso Foti.
