Ballottaggi, Foti: Dopo Ferrara e Forlì cambiamo colore politico a regione Emilia Romagna


Siamo di fronte a crollo di un sistema di potere
“I clamorosi successi dei candidati del centrodestra a Ferrara e Forlì, ma anche a Copparo e a Mirandola, che si aggiungono a quelli di due settimane fa a Sassuolo e in un significativo numero di comuni al di sotto dei 15mila abitanti‎, anticipano di qualche mese quello che potrà essere il successo del centrodestra alle prossime elezioni regionali. A maggiore ragione ora, non solo dobbiamo crederci ma dobbiamo anche lavorare con intelligenza e determinazione per cambiare colore politico all’Emilia-Romagna. La voglia di cambiare nella Regione è evidente e lo conferma il fatto che la sinistra è stata clamorosamente sconfitta in due storiche roccaforti quali Ferrara e Forlì, dove per la prima volta non si è avvantaggiata neppure con l’astensionismo. E’ evidente che siamo di fronte al crollo di un sistema di potere che, ancorché consolidatosi negli anni, oggi non tiene più.”
Lo afferma il parlamentare piacentino Tommaso Foti, vicepresidente del Gruppo parlamentare di Fratelli d’Italia alla Camera e componente dell’esecutivo nazionale.
