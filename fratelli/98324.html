Marò: Presidio di Fratelli d&#8217;Italia all&#8217;ospedale di San Donato Milanese

Questa mattina una delegazione di Fratelli d’Italia guidata da Carlo Fidanza e Riccardo De Corato, ha manifestato davanti al Policlinico di San Donato Milanese dove è ricoverato il fuciliere di Marina Massimiliano Latorre.

“Siamo qui per esprimere il nostro incoraggiamento a Latorre per una pronta guarigione – spiega Fidanza, componente dell’Ufficio di presidenza di FdI-An – e per ribadire la necessità di un’azione incisiva da parte del governo italiano e delle istituzioni europee nei confronti di chi come l’India da tre anni viola il diritto internazionale detenendo illegalmente i nostri Maró. Il tutto nel silenzio colpevole di buona parte della politica italiana, non ultimo quello del Presidente Napolitano che nel suo discorso di Capodanno ha colpevolmente ignorato questa gravissima vicenda”.
“Chiederò al Sindaco di Milano Pisapia e al Presidente della Regione Maroni – dichiara Riccardo De Corato, Capogruppo di FdI al Consiglio regionale lombardo e Vicepresidente del consiglio Comunale di Milano – di recarsi a visitare Latorre per esprimere la solidarietà di Milano e della Lombardia ai nostri militari”.
“Fratelli d’Italia – concludono Fidanza e De Corato – ribadisce la necessità di attivare immediatamente le procedure per l’arbitrato internazionale, sospendere la partecipazione dell’Italia alle missioni militari internazionali, interrompere i negoziati per l’accordo commerciale Ue-India.
Una risposta forte sul piano giuridico, politico ed economico che finora è totalmente mancata”.
Alla manifestazione hanno partecipato, tra gli altri, i coordinatori di FdI-An per la provincia di Milano Fabio Raimondo (Assessore al Comune di Melegnano) e Franco Lucente (Sindaco di Tribiano) insieme ad altri amministratori del sud Milano.
