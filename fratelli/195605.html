Israele: odiatore Liliana Segre alla Camera con deputati Pd M5s Avs. Solidarietà alla senatrice

“Esprimo commossa solidarietà alla senatrice Liliana Segre bersaglio di vergognose parole da parte dell’avvocato Nicola Quatrano, che il 16 marzo ha pubblicato un post su X (tutt’ora non rimosso): ‘#Segre (segue sua foto e citazione di una sua frase) ‘Sostiene Guyénot, a proposito della psicopatia biblica di Israele, che il tratto più caratteristico dello psicopatico è la completa assenza di empatia e, di conseguenza, di inibizione morale nel nuocere agli altri, unita alla sete di potere’.
Sono parole, espressioni del più bieco antisemitismo, prese a prestito da Laurent Guyénot, autore del noto video “Israele, la nazione psicopatica” e questo dovrebbe chiudere il discorso sul personaggio, se non per osservare che evidentemente secondo lui nella psicopatia rientrano anche i cristiani, visto che la Bibbia sarebbe la fonte del male. Invece apprendiamo che martedì prossimo il Quatrano sarà uno dei principali oratori in un evento alla Camera dei deputati insieme ai deputati Laura Boldrini Pd, Stefania Ascari M5s e Franco Mari Avs.
Quando si è trattato della partecipazione di Cecilia Parodi a eventi di gioventù democratica, Ugs e Roma Capitale nessuno si è scusato o si è preso responsabilità, salvo citare il fatto che l’incitazione allo sterminio degli ebrei e di chi li sostiene era stato diffuso dalla scrittrice solo dopo la sua partecipazione. Questa volta non c’è neppure questa foglia di fico, poiché le parole di Quatrano sono di mesi fa e a suo tempo avevano suscitato notevoli polemiche sui social. Peraltro allo stesso evento partecipa anche Shazam Jabarin, la cui contiguità al terrorismo è stata più volte oggetto di sanzioni internazionali e certificata anche dalla Corte suprema israeliana, com’è noto tutt’altro che piegata al volere dei governi e in particolare di quello attuale”.
Lo dichiara il presidente dei senatori di Fratelli d’Italia, Lucio Malan.
