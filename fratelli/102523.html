Lavoro disabili, Rizzetto: Il governo complica la situazione dei lavoratori disabili&#8230;

…CHE HANNO PERSO IL LAVORO PRESSO UN ENTE PUBBLICO DI TRIESTE. Il deputato di Fratelli d’Italia-An-Terra Nostra, Walter Rizzetto, vice presidente Commissione Lavoro, denuncia aspramente l’incompetenza del governo a fronte della risposta ad una sua interrogazione presentata a tutela di alcuni lavoratori disabili di Area Science Park di Trieste che hanno perso il posto di lavoro per un’errata applicazione della normativa sulle quote di riserva per i disabili. Sulla vicenda Rizzetto ha chiesto che i lavoratori disabili fossero urgentemente riassunti poiché la legge legittima il loro reinserimento presso l’ente. «Vi è stato- ha detto Rizzetto-  un assurdo “scarica barile” da parte dei ministeri interrogati che si è concluso con un nulla di fatto. Il Ministero del lavoro non si è espresso sulla vicenda, nonostante il Ministro Madia ne avesse affermato la competenza specifica. Solo ieri ho ricevuto risposta dal Ministro dell’istruzione che, a sua volta, ritiene che la questione vada risolta dal Ministero del lavoro e da quello della pubblica amministrazione, aggiungendo, tra l’altro, che a suo parere le norme in materia di inserimento al lavoro dei disabili non sono chiare per potersi esprimere sulla legittimità o meno del taglio dei posti di lavoro. In sostanza, questi lavoratori disabili non hanno ancora ricevuto alcuna tutela e i Ministeri se ne sono “lavati le mani”, appellandosi pure ad una normativa non chiara, che è invece – ha concluso – a mio parere limpida e trasparente».
