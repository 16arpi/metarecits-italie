Dl Sostegni, La Pietra: ancora una beffa per la nostra montagna. Da FdI emendamenti per cambiare parametri

“Ancora una beffa per la nostra montagna. Dopo il blocco delle attività sciistiche a causa del COVID in un anno di abbondanza di neve, adesso arriva il decreto Sostegni. Sono stati impegnati 700 milioni per i comuni che fanno parte di comprensori sciistici, ma le risorse saranno ripartite sul numero di presenze turistiche del 2019. L’economia delle nostre montagne appenniniche è fondamentalmente basata su un turismo di prossimità, concentrato sul fine settimana, a differenza dei comprensori alpini. Quindi le nostre presenze turistiche rispetto alle Alpi sono sicuramente poche. In più si fa riferimento al 2019, un anno in cui non ci fu certo abbondanza di neve per creare le condizioni di un’annata speciale. Insomma, una serie di parametri fortemente penalizzanti per la nostra montagna ma per tutta la montagna appenninica. Le tante promesse fatte si sono al momento volatizzate a vantaggio di altri. Presenteremo puntuali emendamenti in merito e speriamo che la maggioranza, questa volta, accolga le nostre richieste e corregga questa ingiustizia”.
 
Lo dichiara il senatore di Fratelli d’Italia, Patrizio La Pietra, capogruppo in Commissione Agricoltura.
