Lavoro, Crosetto: FdI accetta sfida Renzi per modificare regole surreali, Giovannini &#8216;extraterrestre&#8217; come Fornero

«Ironizzando sulla proposta di Matteo Renzi e sostenendo che cambiare la legislazione non crea posti di lavoro, il ministro Giovannini entra a buon diritto nella categoria degli extraterrestri come la Fornero. Guardando, ad esempio, agli effetti della riforma Fornero-Monti, lo invito a verificare quanti posti si possono perdere con una legislazione sbagliata fatta da burocrati o professori che non hanno mai visto un’azienda nemmeno in foto.
  
Vorrei poi spiegare al ministro che anche in un momento di crisi come quello che stiamo vivendo, ci sono migliaia di posti potenzialmente attivabili a fronte di una legislazione che non penalizzi o che condanni a vita chi ha il coraggio di rischiare assumendo. Giovannini ha evidentemente trascorso la sua vita a studiare numeri ed a insegnare nelle università: certamente due nobili attività ma si è perso la vita reale e dimostra di non conoscere le aziende ed il loro quotidiano calvario». 
È quanto dichiara il coordinatore nazionale di Fratelli d’Italia, Guido Crosetto.
«Fratelli d’Italia – ha aggiunto – accetta la sfida lanciata da Renzi per tentare di modificare alcune delle regole surreali che bloccano chi ancora ha il coraggio di fare impresa in Italia. Il ministro Giovannini scenda dalle nuvole di uno stipendio pubblico stragarantito e provi a sintonizzarsi sul Paese. Si renderà conto di ciò che sta succedendo e gli passerà la voglia di ironizzare sul numero di posti di lavoro che si possono creare togliendo vincoli e balzelli».
 
Roma, 18 dicembre 2013
