M5S, Crosetto: Aspetto ok per confronto su evoluzione patrimoni

  “Grillo anche oggi si inventa qualche insulto, tanto per non perdere l’abitudine. Oggi se la prende con gli altri partiti di opposizione dando a tutti, compreso a chi è nato solo pochi mesi fa, degli zombie. È inutile perdere tempo a ricordargli che tutti i voti, compresi quelli dati a Fratelli d’Italia, rappresentano cittadini con gli stessi diritti degli elettori del M5S. Ma credo sia altrettanto inutile sperare che la sua visione nazista della politica si trasformi da un giorno all’altro e che sia possibile interloquire con lui come si potrebbe fare con chiunque. E gli ricordo che sto ancora aspettando il suo ok per un confronto pubblico sull’evoluzione dei nostri patrimoni, il suo e il mio negli ultimi dieci anni. Mi dica solo dove e quando. Non ho certo paura di discutere con un pregiudicato senza rispetto per le Istituzioni e per il popolo italiano”.   
È quanto dichiara Guido Crosetto, coordinatore nazionale di Fratelli d’Italia.
Roma, 3 maggio 2013
