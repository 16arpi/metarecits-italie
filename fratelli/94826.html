Meloni: parte la nostra sfida al futuro

Si terrà a Roma, giovedì 14 marzo, la prima Assemblea nazionale di Fratelli d’Italia. All’incontro parteciperanno gli eletti, i candidati alle elezioni politiche e regionali, gli amministratori locali e i riferimenti territoriali del movimento politico fondato da Giorgia Meloni, Guido Crosetto e Ignazio La Russa.
  
L’appuntamento costituisce una tappa fondamentale del processo di strutturazione del nuovo movimento, che in soli 40 giorni ha raccolto il consenso di circa 700mila italiani. «Superato lo scoglio delle elezioni inizia la vera sfida al futuro di Fratelli d’Italia, confortati dal fatto che gli italiani abbiano già dimostrato di gradire un centrodestra rinnovato e funzionante. Come abbiamo sempre detto le politiche e le regionali del 24 e 25 febbraio sono state solo il punto di partenza di un ampio e ambizioso progetto politico che vuole affermare un nuovo modello di partito fondato su idee, valori, meritocrazia e partecipazione. Fratelli d’Italia è la terza forza politica della coalizione e questo risultato straordinario, maturato in un contesto difficile che ha visto esplodere il fenomeno Grillo e la scomparsa di vecchie e nuove formazioni politiche, ci incoraggia a proseguire il nostro percorso, convinti che l’Italia abbia bisogno di uomini e donne capaci e che credono nel suo futuro», ha spiegato Giorgia Meloni, fondatore di Fratelli d’Italia. «Una nuova comunità politica ha gettato un seme. E grazie all’impegno e la passione di quanti hanno rinunciato a ogni garanzia e ci hanno messo la faccia senza fare calcoli, Fdi può contare oggi su una sua rappresentanza istituzionale», conclude Meloni.
 
L’incontro prenderà il via alle ore 13 presso il centro “Roma eventi” di Via Alibert n. 5.
