Politiche di coesione: nuovo accordo con la regione Molise

Proseguono gli accordi delle Politiche di sviluppo e della coesione tra Governo e regioni: oggi la firma tra il presidente del Consiglio Giorgia Meloni e il presidente della regione Molise Francesco Roberti, nel solco di quella riforma sulla componente nazionale delle Politiche di coesione portata avanti dal Governo al fine di ridurre i divari e le disparità tra i territori.
“Con l’Accordo di oggi assegniamo complessivamente al Molise risorse del Fondo di Sviluppo e Coesione per 444,9 milioni di euro” spiega il Ministro per gli Affari europei, il Sud, le Politiche di coesione e il PNRR Raffaele Fitto che coordina il lavoro tra le Amministrazioni centrali competenti per materia e le amministrazioni regionali, “fondi di cui 37,1 milioni già assegnati come anticipo nel 2021 con la Delibera CIPESS n. 79″.
“Si tratta di una disponibilità finanziaria importante che la Regione ha scelto di impegnare per 42 interventi in diversi ambiti tematici, che vanno dalla ricerca sull’intelligenza artificiale al campo biomedico, dai servizi per le università a quelli a sostegno delle persone fragili, fino alla valorizzazione dell’attrattività turistica, alla tutela ambientale e alla mobilità stradale”, sintetizza il Ministro.
“Siamo al sedicesimo Accordo per la Coesione finanziato con le risorse FSC per il periodo 2021-2027, il terzo per il Mezzogiorno e, a dimostrazione che il Governo sta lavorando alacremente anche per definire gli Accordi con le regioni del Sud, tra poche ore sigleremo il quarto con la regione Basilicata”, conclude il Ministro Fitto.
“La firma dell’accordo tra il Governo e la Regione Molise, siglato oggi a Campobasso nella splendida cornice del Teatro Savoia, è un fatto straordinario che rappresenta la vicinanza dell’esecutivo Meloni al nostro territorio. 42 interventi, per il 16esimo accordo di coesione, che saranno un ottimo viatico per la ripresa economica della nostra Regione. Grazie Giorgia, grazie Presidente”, aggiunge il senatore di Fratelli d’Italia Costanzo Della Porta.
