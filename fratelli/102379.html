Minacce di morte, Franco: No a sacche illegalità. Restituire dignità al territorio

«Vorrei esprimere tutta la mia solidarietà alla giornalista di Agorà minacciata a Tor Bella Monaca mentre cercava di fare al meglio il suo lavoro. Il problema della criminalità in questa zona è molto forte e non bisogna abbassare la guardia, ma sono convinto che con l’ausilio delle Forze dell’ordine queste sacche di illegalità possono essere colpite con fermezza ed essere estirpate. Vorrei sottolineare che il ragazzo arrestato ieri, definito il boss dell’organizzazione criminale dedita allo spaccio di droga, ha soli 24 anni. Lo sottolineo perché purtroppo qui i ragazzi troppo spesso sono costretti, sbagliando, a scegliere quella che sembra la strada più semplice per realizzarsi e tentare di costruirsi un futuro. E anche vero, però, che non si può e non si deve generalizzare: in questo quartiere vivono anche molti giovani che non intraprendono la facile strada della delinquenza ma si impegnano costantemente a livello sociale, culturale, sportivo e lottano per riuscire a realizzarsi. In questo territorio ci sono delle eccellenze, ragazzi che nonostante le condizione avverse in cui sono nati ce la mettono tutta per tentare di avere un futuro migliore. E a loro deve andare tutto il nostro sostegno, quello della politica e quello delle istituzioni. Dobbiamo ripartire da queste eccellenze per dare onorabilità a questo territorio e restituire dignità a questi giovani. E’ un loro diritto, è un nostro dovere».
Lo dichiara Nicola Franco, esponente di Fratelli d’Italia e candidato presidente nel VI Municipio.
