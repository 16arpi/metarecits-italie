Ghiglia: protesta contro il teatrino propagandistico del tecnocrate

Questa mattina noi di Fratelli d’Italia, insieme a tanti torinesi, abbiamo contestato Monti giunto a Torino per inscenare il suo teatrino propagandistico all’inaugurazione di Porta Susa al grido di “Monti dacci i soldi della Tav”. Così il deputato di Fratelli d’Italia, Agostino Ghiglia, promotore della manifestazione odierna contro Monti spiega le ragioni della protesta. “Non solo Monti
  
ha fatto la sua comparsata a Torino per tagliare nastri e inaugurare per la terza volta (ma il cantiere rimane) la nuova stazione di Porta Susa, sfruttando la giacchetta da Presidente del Consiglio uscente per farsi propaganda elettorale. Oltre a non aver alcun merito, il suo Governo – sostiene Ghiglia – è stato colpevolmente assente sulla Tav e sulle opere collaterali stanziando, per quest’ultime, appena 10 milioni sui 300 assegnati dal precedente Ministro alle Infrastrutture Altero Matteoli. Si tratta di fondi fondamentali per il nostro territorio e per la Val di Susa” “A Monti, inoltre, vogliamo ricordare – aggiunge Ghiglia replicando all’intervento del premier uscente durante l’inaugurazione – che il suo ministro Passera ha passato oltre un anno a promettere due miliardi di investimenti per le infrastrutture, soldi di cui, purtroppo, né le imprese né i cittadini hanno visto nemmeno un euro. Forse il premier Monti avrebbe fatto meglio a stanziare i milioni assegnati al nostro territorio, e il costo sostenuto per l’ingente impiego odierno di Forze dell’Ordine, per realizzare qualche opera compensativa in Val di Susa”.
 
 
 
 
14 gennaio 2013
