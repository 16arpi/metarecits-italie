Legge elettorale, La Russa: Vergogna M5s su preferenze

“Per anni il M5S ha sostenuto di essere a favore delle preferenze ma in commissione Affari Costituzionali non ha mai mosso un dito per far scegliere i parlamentari ai cittadini, accettando supinamente che siano le segreterie di partito a farlo per loro. E’ una vergogna”.
Così Ignazio La Russa, deputato di Fratelli d’Italia intervenendo in trasmissione a L’Aria che Tira.
“Coerenza vorrebbe – ha aggiunto La Russa – che ora il M5S legasse il voto su questa legge elettorale all’approvazione dell’emendamento sulle preferenze. Purtroppo però, con buona pace della coerenza, temo che non sarà così: non manderà all’aria questo accordo con FI-PD e Lega su una legge, l’‘Inciucellum’, che è fatta appositamente per non dare una maggioranza e per non dare ai cittadini la possibilità di scegliere”.
“Dal canto suo, – conclude La Russa – Fratelli d’Italia anche in aula così come avvenuto in commissione, si batterà affinché siano i cittadini a scegliere i parlamentari e dice no ad un parlamento di nominati”.
