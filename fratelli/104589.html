Parigi, Sergio Berlato: In Europa manca la volontà politica di combattere il terrorismo

 
“La rassegnazione e la sensazione di impotenza davanti all’ennesimo attacco terroristico sono la conferma del fallimento dell’approccio buonista delle politiche europee” afferma il Consigliere regionale e Coordinatore per il Veneto di Fratelli d’Italia – Alleanza Nazionale, Sergio Berlato. “Non bastano le dichiarazioni di condanna e le manifestazioni nelle quali si accendono candele e si parla di amore – insiste Berlato ‐ il terrorismo si combatte e si sconfigge intervenendo con forza e decisione contro qualsiasi forma di radicalizzazione religiosa portatrice di odio contro la nostra civiltà”. “Tutti gli ultimi attentati rivendicati dall’Isis sul territorio europeo sono stati commessi da islamici già noti alle forze dell’ordine, spesso già schedati e pregiudicati – ricorda Berlato ‐ La polizia, gli agenti di pubblica sicurezza, i servizi di intelligence presenti in Italia, in Francia ed in generale in tutti gli Stati membri dell’Unione europea sono preparati professionalmente e danno quotidiana prova di svolgere al meglio il loro prezioso compito; è chiaro che manca la volontà politica di arginare il problema”. “Per un netto cambio di rotta occorre spazzare via con il voto quelle forze politiche che finora hanno governato l’Europa favorendo l’immigrazione clandestina e propagandando un’integrazione spesso irrealizzabile tra culture profondamente diverse” afferma in conclusione della nota Sergio Berlato.
