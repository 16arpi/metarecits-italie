Metodo Stamina, Totaro: Governo autorizzi la sperimentazione

“Un comitato scientifico nominato dal governo ha bloccato la sperimentazione sul metodo stamina, che ha dato dei risultati in moltissimi casi, creando miglioramenti in soggetti affetti da patologie molto gravi se non addirittura malati terminali. Il comitato scientifico ha addirittura sostenuto, nelle motivazioni per bloccare la sperimentazione, che non vi era sicurezza nel prelievo del midollo osseo, come se negli ospedali italiani – qui parliamo di Spedali civili di Brescia – i prelievi non fossero sicuri. Mi sembrano motivazioni risibili. Forse un po’ di coraggio servirebbe in questo caso, perché si tratta di migliaia di cittadini malati che non hanno speranze.
  
Se c’è una piccola speranza, perseguiamola”.
E’ quanto ha dichiarato oggi alla Camera Achille Totaro, deputato di Fratelli d’Italia, illustrando la sua interrogazione sul “metodo stamina” al ministro della Salute, Beatrice Lorenzin.
Totaro si è detto insoddisfatto della risposta del ministro: “non vorrei che qualcuno pensasse, non so se a ragione o a torto, che dietro a tanti personaggi che rappresentano anche il mondo scientifico ci siano le multinazionali del farmaco. Spero di no, ma fughiamo questo dubbio. Fratelli d’Italia chiede il ripristino della sperimentazione, e se poi non produrrà risultati lo verificheremo, ma stabilire l’inefficacia della cura o la sua pericolosità se non si fa prima la sperimentazione è sbagliato”.
 
Roma, 30 ottobre 2013
