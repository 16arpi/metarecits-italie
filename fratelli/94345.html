Colosimo: denunciato per primi inadempienze comitato controllo

Il rapporto pubblicato dalla Corte dei Conti mette in evidenza delle responsabilità nei controlli sul bilancio regionale che abbiamo denunciato fin dall’inizio, specialmente all’indomani dei casi Fiorito e Maruccio. Ci sono forze politiche, oggi auto erettesi a paladine della trasparenza, che facevano parte del Comitato regionale di Controllo Contabile e che non hanno adempiuto al loro compito evitando di vigilare a dovere su ciò che accadeva in merito ai finanziamenti ai gruppi regionali ed alle consulenze.  Fra i partiti che ne facevano parte, il Pd occupava la presidenza del comitato facendosi passare sotto il naso qualsiasi tipo di espediente. In tutto ciò il suo candidato alla Regione Lazio, Nicola Zingaretti, oggi promette ‘controlli e trasparenza’ evitando di puntare il dito dentro casa sua. E’ quanto dichiara il consigliere regionale di ‘Fratelli d’Italia-Centrodestra nazionale’, Chiara Colosimo. “La ricetta di Fratelli d’Italia – conclude Colosimo – per la trasparenza comprende, tra le altre cose, le soluzioni messe in pratica durante i tre mesi in cui ho ricoperto il ruolo di capogruppo regionale del Pdl: regolamento interno restrittivo, bilancio dettagliato online, spese limitate all’essenziale e comunque documentate”.
