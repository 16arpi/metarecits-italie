Sicilia, La Russa: Da Attaguile insulti bugiardi, spero sia esaminata questione di rappresentante Salvini in giunta

“Spiace che Angelo Attaguile, tradendo la sua vecchia storia di politico accorto e navigato, scenda a livello di insulti bugiardi nei confronti miei e della Meloni.  Lui sa benissimo che abbiamo molto insistito affinché vi fosse in giunta anche un rappresentante ‘salviniano’ nonostante vi sia solo un eletto di ‘Noi Con Salvini’. Musumeci si è trovato stretto per l’impegno pre elettorale a favore di Sgarbi, Lagalla e Armao preso con Berlusconi e i centristi a cui non ha potuto venir meno. Ma Attaguile sa benissimo anche che Fratelli d’Italia non ha mai discusso ne tantomeno trattato con la Lega la sua presenza in giunta, che era già scontata quando Attaguile ancora si attardava a chiedere a Musumeci di “fare un passo indietro”, magari per avanzare addirittura la candidatura di se stesso. Mi auguro tuttavia che la questione della presenza in giunta di un rappresentante di Salvini possa essere presto nuovamente esaminata riequilibrando posizioni che specie dopo le elezioni sarà facile rivedere”.
Lo dichiara Ignazio La Russa, deputato di Fratelli d’Italia.
