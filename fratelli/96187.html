Governo, Meloni: Non danno risposte su emergenze, figuriamoci se trovano soluzioni su temi etici

«Siamo realisti: le forze politiche che compongono questo governo non riescono a dare risposte sulle vere emergenze nazionali, talvolta non riescono neanche a mettersi d’accordo su quali siano le priorità dell’Italia, figuriamoci se possono trovare una sintesi su temi etici come quello del riconoscimento delle unioni civili. Solo un segretario che volesse creare grattacapi al suo premier potrebbe chiedere soluzioni condivise a questo Esecutivo.
  
Renzi, dunque, sia intellettualmente onesto: ammetta che i suoi annunci ‘choc’ non sono priorità politiche ma degli spot elettorali e che vuole tornare al voto per candidarsi alla premiership. Siamo certi che gli italiani apprezzerebbero quantomeno la sincerità. E magari farebbero finta di non sapere che da quando si è proposto alla guida della coalizione di centrosinistra alle primarie dello scorso anno, Renzi non ha avanzato una sola proposta per rilanciare l’economia italiana. Quello che vuole fare, per ora, non è dato sapere».
Lo scrive su facebook il presidente dei Deputati di Fratelli d’Italia, Giorgia Meloni.
Roma 04 gennaio 2014
