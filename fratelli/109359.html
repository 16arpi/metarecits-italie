Reddito di cittadinanza: Giorgia Meloni annuncia question time a Di Maio oggi alla Camera


“Fratelli d’Italia chiede di sapere dove il governo intenda recuperare i fondi per il Reddito di Cittadinanza annunciato dal Movimento 5 Stelle e che molti cittadini attendono”.
 
Lo dichiara in una nota il presidente di Fratelli d’Italia Giorgia Meloni annunciando la presentazione del question time al ministro del Lavoro Luigi Di Maio che verrà presentato oggi in aula alla Camera.
 
“Tra i punti qualificanti del ‘contratto di governo’ – aggiunge Giorgia Meloni – è previsto lo stanziamento di 17 miliardi annui per il Reddito di Cittadinanza, che prevede la corresponsione di una cifra variabile fino a 780 euro al mese affinché ogni cittadino possa godere di almeno tale somma come reddito mensile. Recentemente, a margine dell’Assemblea di Confartigianato, il ministro Di Maio ha dichiarato che il reddito di cittadinanza e la lotta alla povertà saranno le priorità del nuovo governo. Al contempo inoltre, è  stata anche annunciata un’ accelerazione per attuare la citata misura entro il 2018 utilizzando i fondi Ue”.
 
“Premesso che per FDI – ha concluso Giorgia Meloni-  il futuro dell’Italia non è il reddito di cittadinanza e l’assistenzialismo ma il lavoro, chiediamo al ministro Di Maio a che punto sia la prevista introduzione di questa riforma e se sia sua intenzione renderla operativa a breve”.
