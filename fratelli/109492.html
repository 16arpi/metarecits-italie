Città Metropolitana, Silvestroni: Spazio alla provincia nel bilancio 2018

“Resta la viabilità una delle vere emergenze dei comuni in provincia di Roma ed in questo senso va il maxiemendamento che siamo riusciti a far approvare oggi in sede di discussione del bilancio 2018″ ha dichiarato l’on. Marco Silvestroni e capogruppo in Città Metropolitana di Fratelli d’Italia. “Gorga, Montelanico, Grottaferrata, Carpineto Romano, Colleferro, Anzio, Labico, Gerano, Lanuvio, Montelibretti, Bellegra, Castel San Pietro, Poli, Gallicano e Affile i comuni interessati. Grazie al lavoro capillare svolto nelle conferenze capigruppo abbiamo spostato i riflettori dalla Capitale a vantaggio del territorio provinciale troppo spesso dimenticato dall’ente che invece dovrebbe occuparsene.  L’impegno di spesa complessivo che ammonta a circa 680.000 euro e che verrà trasferito direttamente ai comuni coinvolti prevede la messa in sicurezza e il rifacimento dei manti stradali delle strade comunali di collegamento con quelle provinciali. Colgo inoltre l’occasione per dare il benvenuto alla consigliera Micol Grasselli del Comune di Fonte Nuova che è entrata nel consiglio metropolitano in surroga a Fabrizio Ghera eletto alla Regione Lazio. Ad entrambi per i nuovi incarichi i migliori auguri di buon lavoro” ha concluso Silvestroni.
