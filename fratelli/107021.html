Elezioni, Donzelli: Grave intimidazione Napoli, attendiamo condanna De Magistris

“Ecco il risultato che ottengono i soliti seminatori d’odio: a Napoli i manifesti di Fratelli d’Italia con il volto di Giorgia Meloni sono stati ricoperti di vernice rosso sangue. C’è chi è capace di fare proposte per gli italiani e chi invece sa soltanto minacciare l’avversario negli spazi democratici. Gli italiani lo hanno capito da tempo e siamo certi che il 4 marzo sapranno scegliere”. E’ quanto afferma il capogruppo di Fratelli d’Italia in Consiglio regionale della Toscana Giovanni Donzelli, commentando l’episodio accaduto oggi nel capoluogo campano.

“Quella che è accaduta oggi è una grave e inaccettabile intimidazione – prosegue Donzelli – ci aspettiamo al più presto parole di condanna da parte del sindaco di Napoli Luigi De Magistris. Evidentemente le nostre proposte danno fastidio a qualcuno: anziché farci intimidire reagiremo alle provocazioni con ancora più forza. Se c’è qualcuno che cerca lo scontro, noi continueremo a parlare in modo serio di contenuti – conclude Donzelli – il nostro unico obiettivo è tutelare i cittadini italiani”.
