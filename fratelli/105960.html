Agenzia delle entrate, Rizzetto: Perchè non ha mai usato anagrafe rapporti finanziari

Interrogazione al ministro Padoan


«L’Agenzia delle Entrate deve chiarire perché per contrastare l’evasione fiscale non ha mai utilizzato l’Anagrafe dei rapporti finanziari, operativa dal 2009 e costata fino ad oggi 10 milioni di euro. Questa è l’ennesima violazione di legge dell’Agenzia.» É quanto dichiara il deputato di Fratelli d’Italia Walter Rizzetto che sulla questione ha presentato un’interrogazione al ministro delle Finanze.  «Dell’andazzo arbitrario e senza regole dell’Agenzia dell’Entrate – continua Rizzetto – è responsabile il ministro delle finanze Padoan che ha poteri di vigilanza sulle agenzie fiscali e che palesemente non esercita. In tutto ciò è paradossale che il governo dichiari importanti risultati nella lotta all’evasione. É solo fumo negli occhi, come emerge anche dalle dichiarazioni della Corte dei Conti che ha affermato chiaramente che il mancato utilizzo di uno strumento come l’Anagrafe bancaria rende di scarsa efficacia qualsiasi azione in una seria lotta all’evasione.  
«Padoan – ha concluso Rizzetto-  deve dirci perché ha permesso questa grave inadempienza da parte dell’Agenzia dell’Entrate e cosa farà urgentemente per riparare»

