L. difesa, Balboni-La Russa-Stancanelli a Lega: Passo indietro rispetto a programma Centrodestra. Rimane troppa discrezionalità a magistrati

“Siamo rammaricati che i nostri emendamenti siano stati respinti, perchè avrebbero consentito di assicurare realmente che la difesa nelle abitazioni e nei luoghi di lavoro fosse davvero sempre legittima. Invece, in base a questo testo si consentirà ancora una troppo ampia discrezionalità ai giudici e potrà produrre, ancora una volta, sentenze contrastanti e spesso punitive per le vittime. La Lega si è piegata al M5S, dimenticando il programma elettorale del Centrodestra”. Lo dichiarano i senatori di Fratelli d’Italia, Alberto Balboni, capogruppo di FdI in Commissione Giustizia, Ignazio La Russa, vicepresidente del Senato, e Raffaele Stancanelli, vicepresidente della Commissione Giustizia.
“Ciononostante voteremo a favore del testo, sia perchè rappresenta comunque un cambio di passo rispetto al passato e sia perchè è una battaglia storica della destra politica e di Fratelli d’Italia. Ma non possiamo esimerci dal dire che siamo di fronte ad un testo che è un passo indietro rispetto a quanto prospettato a grande voce in campagna elettorale”, concludono i senatori di Fratelli d’Italia.
