Def, La Pietra: Certifica fallimento politiche economiche del governo

“Il Def certifica il fallimento delle politiche economiche del governo, diretta conseguenza delle scelte fatte nell’ultima finanziaria dove, da un lato, politiche assistenziali, come il reddito di cittadinanza, mancanza di investimenti pubblici con il blocco dei grandi cantieri e, dall’altro, l’aumento della tassazione hanno provocato una decrescita, sicuramente infelice per le aziende e per il sistema produttivo italiano. Ma questo Def certifica anche la schizofrenia politica del governo, che vede da una parte il ministro Tria ribadire che l’Iva aumenterà e dall’altra i due vice premier, leader dei partiti di maggioranza, che si affannano a dire che l’Iva non aumenterà. A dimostrazione che dalla finanziaria al Def c’è solo un unico denominatore comune: la campagna elettorale per le prossime europee. Fratelli d’Italia lo aveva detto prima e lo ripete adesso. Solo una vera politica di detassazione, di sburocratizzazione e di investimenti a favore delle aziende può invertire questo trend negativo. Il dialogo con le associazioni produttive può essere l’unico strumento per realizzare un progetto capace di cambiare rotta”.
Lo dichiara il senatore di Fratelli d’Italia, Patrizio La Pietra.
