Dl sicurezza. La Pietra: Su occupazioni abusive Lega si piega a M5S. Bocciato emendamento FdI rafforzare norme di contrasto

“Grazie al Movimento Cinque stelle e Lega sarà più difficile contrastare le occupazioni abusive di immobili ed allo stesso tempo tutelare i diritti dei proprietari”. Così commenta il senatore di Fratelli d’Italia, Patrizio La Pietra la decisione della maggioranza di bocciare l’emendamento di FdI che rendeva più efficaci le misure di contrasto all’occupazione abusiva di immobili abrogando le norme previste dal decreto Minniti.
“A sua volta –  spiega il senatore La Pietra – la maggioranza è riuscita nel capolavoro di riscrivere l’articolo 11 del decreto Minniti in senso addirittura peggiorativo, confermando che il diritto del proprietario dell’immobile venga messo in discussione dal Prefetto e ponendolo in secondo piano. Senza considerare che l’emendamento previsto dal governo arriva a negare ai proprietari il diritto ai risarcimenti che, finalmente, la giurisprudenza aveva iniziato a riconoscere agli stessi in caso di mancato sgombero degli immobili. Tutto ciò in un contesto di fatti di cronaca che ci raccontano di città dove interi quartieri sono sequestrati da bande che illegalmente occupano stabili e caseggiati nei quali perpetrare qualsiasi atto delinquenziale”. “Ci saremmo attesi dalla Lega un comportamento diverso, ma evidentemente di nuovo la linea dei Cinquestelle di ‘amore e coesione sociale’ ha prevalso” conclude il senatore di FdI.
