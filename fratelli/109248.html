Camera, Ciaburro: Question time di oggi ci lascia senza parole

“Oggi alla Camera si è svolto il primo Question Time con il governo grilloleghista. Come ha ben espresso Giorgia Meloni, leader di Fratelli d’Italia, c’è da restare senza parole. Abbiamo sentito un governo al quale va bene che i bambini abbiano due madri o due padri. Non si è data nessuna risposta su un atto formale di chiusura dei porti alle navi della tratta dei nuovi schiavi. Abbiamo sentito dire dal ministro delle Infrastrutture, il grillino Toninelli, che la Tav verrà totalmente ridiscussa. Ebbene ci chiediamo cosa ne pensino gli amici della Lega. Quegli amici con i quali governiamo in Regioni e Comuni. Quegli amici al fianco dei quali abbiamo fatto le battaglie per la famiglia e contro l’immigrazione selvaggia. Quegli amici che hanno vinto il collegio senatoriale della Val Susa perché han sempre difeso la costruzione di questa indispensabile galleria. Voglio sperare che solo per oggi si sia visto un governo grillino in Aula. Voglio sperare che la Lega tenga fede al patto che il 4 marzo ha fatto sì che la coalizione di centrodestra avesse la maggioranza relativa. Noi ci siamo se torneranno i principi che ci hanno accomunato per tantissimi anni. Assieme possiamo fare molto per i nostri territori. Crediamoci”.
E’ quanto dichiara Monica Ciaburro, deputato di Fratelli d’Italia.
