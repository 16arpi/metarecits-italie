Centrodestra, Crosetto: Mettere da parte egoismi ed interessi per ricostruire

«Questo centrodestra di lotta e di governo non va da nessuna parte ed è destinato a sgretolarsi in mille pezzi sempre più piccoli. Le elezioni amministrative, con alcune eccezioni importanti, dimostrano la totale mancanza di appeal di questo centrodestra.
  
Il motivo è semplice: non esiste più. Uno dei partiti che potrebbe comporlo, Ncd, uscito azzoppato dalle europee, è in maggioranza con il segretario del Pd e conta come il due di picche. Un altro, Forza Italia, è all’opposizione il lunedì e tratta su tavoli oscuri il martedì, rendendo di fatto impossibile una posizione seria ed univoca del centrodestra almeno sulle regole, legge elettorale e riforme costituzionali. Noi di Fratelli d’Italia-Alleanza Nazionale e la Lega Nord rimaniamo da soli e coerentemente all’opposizione, sia di Renzi che delle assurde politiche economiche imposte dall’Europa, ma non siamo ancora abbastanza forti per determinare cambiamenti. E come se non bastasse nascono ogni giorno convegni ed iniziative per spaccarsi ancora di più. Ogni leader o sedicente tale tenta di costruirsi un piccolo palco da cui parlare ad un popolo sempre più stanco. Ma nessuno parla di cose vere, come economia, tasse e lavoro. O ripartiamo a bocce ferme ed iniziamo una lenta ricostruzione, intanto morale e poi culturale e programmatica, o tanto vale arrendersi alla deriva renziana. Ci vuole il coraggio di mettere da parte gli egoismi, gli approfittatori, i banditi e quelli che hanno solo interessi personali e ricostruire il centrodestra» 
È quanto dichiara il coordinatore nazionale di Fratelli d’Italia-Alleanza Nazionale, Guido Crosetto. 
Roma, 9 giugno 2014
