Cannabis. Ciriani: In Senato mozione per impegnare governo a chiudere &#8216;canapa shop&#8217;

“Una mozione per impegnare il governo a chiudere i ‘canapa shop'”. Ad annunciarla nel corso di un’intervista al Secolo d’Italia, il presidente di Fratelli d’Italia al Senato, Luca Ciriani.
“Fratelli d’Italia – continua l’esponente di FdI – è contro qualsiasi liberalizzazione della droga e perciò chiediamo la chiusura di questi shop, ma soprattutto chiarezza da parte del governo. Infatti, questo è un altro dei tantissimi temi su cui rileviamo distinguo all’interno del governo, con il ministro Salvini per la chiusura di questi negozi mentre il suo sottosegretario del M5S, Sibilia che dice di non vedere la ragione per chiuderli. Senza dimenticare il ddl del senatore dei Cinquestelle Mantero sulla liberalizzazione della droga. Troppa incertezza”.
“Il governo deve dire da che parte sta. Avevamo già presentato a giugno del 2018 con il senatore Iannone una mozione per impegnare il governo nel rafforzare le politiche antidroga, ma la maggioranza in capigruppo ci impedì di discuterla in Aula. Ecco, adesso vogliamo presentare una nuova mozione che, oltre ad impegnare l’Esecutivo nell’azione antidroga, agisca con fermezza per chiudere questi negozi. Su questo tema non accettiamo distinguo e arretramenti” conclude il presidente Ciriani.
