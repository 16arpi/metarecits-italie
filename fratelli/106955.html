Tasse, Meloni: Renzi ha introdotto flat tax per paperoni che spostano residenza in Italia. Proposta FdI avvantaggia soprattutto fasce medio basse

“Ma il Matteo Renzi che dice che la Flat Tax (tassa piatta) per gli italiani favorisce i ricchi è lo stesso Matteo Renzi che ha introdotto la Flat Tax  di 100 mila euro l’anno (e solo 25 mila euro per i familiari) per i Paperoni che spostano la residenza in Italia?
Non vorrei dare un dispiacere a chi ama occuparsi solo dei ricconi, ma a differenza di quello che ha fatto Renzi al Governo, la proposta del centro destra avvantaggia soprattutto le fasce medio basse della popolazione. Prevede, infatti, una estensione  della no tax area a 12 mila euro annui e una tassa unica per tutti gli altri redditi, in modo da far anche emergere e tornare in Italia l’enorme parte di ricchezza oggi non tassata.
Renzi dice poi che non ci sono i soldi per fare una tassa unica come quella che proponiamo. Anche qui si sbaglia. Gli consigliamo di approfondire la proposta di FdI che non necessita alcuna copertura: immediata introduzione della Flat Tax al 15% solo sui redditi incrementali rispetto a quanto dichiarato l’anno precedente. Poi sulla base di dati certi e sull’effettivo allargamento della base imponibile, l’applicazione della Flat Tax sull’intero reddito prodotto”.
Lo scrive su Facebook il presidente di Fratelli d’Italia e candidata premier, Giorgia Meloni.
