Superbonus: Governo superi blocco imposto da banche

“Sul Superbonus continua il caos. Fratelli d’Italia chiede al governo misure urgenti per superare il blocco imposto dalle Banche per la cessione dei crediti di famiglie e imprese.
È impensabile che si verifichi un continuo cambio di regole in merito alla cessione del credito passata, nell’arco di tre mesi, da essere illimitata ad avere varie restrizioni.
Anche Unicredit e Intesa stanno bloccando il mercato dello sconto in fattura a causa dell’eccessiva mole di domande per la cessione dei crediti. Come era prevedibile il plafond è stato ampiamente superato e ora si richiede di allungare i tempi e comunque la frammentazione del credito. Dall’inizio Fratelli d’Italia ha chiesto la razionalizzazione e la semplificazione del bonus con l’allungamento dei tempi per la fruizione. Purtroppo ancora una volta la maggioranza non ha prestato ascolto alle nostre proposte e come sempre a rimetterci saranno i lavoratori onesti e le famiglie”. 
Lo dichiarano i deputati di Fratelli d’Italia Lucia Albano, componente della Commissione Finanze ed Emanuele Prisco, capogruppo in commissione Affari Costituzionali.
