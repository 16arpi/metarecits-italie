Immigrazione, Rampelli: Renzi non è credibile

“Vanno dati solidarietà e soccorso a chi fugge da guerre e persecuzioni, e anzi bisogna accelerare la burocrazia per queste persone. Tutti gli altri, il 90% del totale e quindi la stragrande maggioranza, devono essere respinti o, meglio, occorre impedire che partano dalle coste libiche attraverso l’istituzione di un blocco navale. Lo stesso neo presidente francese Macron ha detto che non si possono accogliere i migranti economici, non capisco perché l’Italia – Paese calamita per le rotte migratorie – faccia fatica a capire concetti elementari. Quello che oggi dice Renzi ha dell’incredibile. Parla come se non avesse governato mai e avesse scoperto ora il problema. A tutt’oggi 14 persone al giorno perdono la vita nel Mediterraneo. Se dopo tre anni dalla strage di Lampedusa i morti sono così alti significa che queste operazioni fintamente umanitarie non funzionano”.
È quanto ha dichiarato il capogruppo di Fratelli d’Italia-Alleanza nazionale Fabio Rampelli intervenendo a Sky pomeriggio.
