Taglialatela: In commissione antimafia porterò le denunzie dei cittadini

“Attraverso la mia pagina facebook ho lanciato un invito ai cittadini della provincia di Napoli a segnalarmi eventuali episodi di illegalità e di infiltrazioni malavitose nella amministrazione pubblica.
Da componente della Commissione Parlamentare antimafia ieri ho partecipato all’audizione del Prefetto di Napoli Gerarda Pantalone, durante la quale lo stesso Prefetto ha evidenziato come siano almeno 27 i comuni in Provincia di Napoli “attenzionati” per il rischio di infiltrazioni camorristiche da parte dei clan.
Ieri abbiamo potuto esclusivamente ascoltare la relazione della dott.ssa Pantalone, durante la prossima audizione potremmo porre qualche domanda per avere ulteriori chiarimenti e precisazioni.
Per questi motivi ho sollecitato i cittadini della Provincia di Napoli che abbiano notizie di infiltrazioni malavitose nelle proprie amministrazioni comunali ad inviarmi segnalazioni da utilizzare come domande da sottoporre in commissione antimafia alla attenzione del Prefetto.
Chiunque abbia notizie attendibili può inviarle, in modo riservato, alla mia casella di posta privata facebook oppure contattandomi telefonicamente al fine di consegnarmi eventuali documentazioni”.
Questo è quanto dichiarato da Marcello Taglialatela, Parlamentare di Fratelli d’Italia – An e componente della Commissione Parlamentare antimafia che con questa iniziativa intende creare una vera e propria rete civile e sociale per bloccare qualsiasi attività illegale e malavitosa nelle pubbliche amministrazioni.
