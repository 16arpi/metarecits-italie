Roma. Fdi: al via le primarie on line



Hanno preso il via oggi le primarie del centrodestra di Fratelli d’Italia per le elezioni amministrative di Roma Capitale del 26 e 27 maggio. Dalle 9 di stamattina, i cittadini romani possono collegarsi al portale del movimento www.fratelli-italia.it per scegliere ‘sindaco, idee, candidati’. Per votare on line è sufficiente una e-mail valida. E a partire da sabato 13 saranno 37 i gazebo allestiti nelle piazze romane e 19 le sedi territoriali del movimento che rimarranno aperti dalle ore 10 alle ore 20. Potranno votare tutti i cittadini italiani e i cittadini di altri Paesi europei che hanno compiuto 16 anni di età, che si riconoscono nel centrodestra e che sono residenti nel territorio di Roma Capitale.
  Per partecipare, è necessario presentarsi al seggio con un documento di identità valido. Non è previsto alcun tipo di sottoscrizione obbligatoria. 
 
«I primi dati della consultazione in rete – sottolineano dal comitato organizzatore Marco Scurria e Chiara Colosimo – sono molto positivi e confermano la volontà e l’entusiasmo dei romani di partecipare alle scelte di Fratelli d’Italia e del centrodestra. Il nostro ringraziamento ai volontari che in queste ore stanno lavorando senza sosta per garantire l’organizzazione delle primarie in tutta Roma. Siamo ottimisti e siamo certi che saranno in tantissimi a raccogliere il nostro invito». 
Roma, 11 aprile 2013
 


