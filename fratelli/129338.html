Natalità. Rauti: maternità, paternità e sostegno alle famiglie al centro del programma di FdI

“Inizia oggi la seconda edizione degli ‘Stati generali della natalità’ per arginare il tracollo demografico. Nel 2021 l’Italia ha toccato il nuovo minimo storico di nascite e oggi abbiamo la metà dei nati rispetto al 1976. Siamo quindi oltre l’inverno demografico, siamo all’emergenza! Per favorire la natalità occorrono leve economiche e culturali come il riconoscimento del valore sociale della maternità. Domani agli ‘Stati generali della natalità’ parteciperà anche Giorgia Meloni, che presenterà le misure proposte da Fratelli d’Italia. Rispetto alla sfida demografica, la politica deve assumersi la responsabilità di mettere la natalità al centro della sua agenda. Fratelli d’Italia ha sempre messo al centro del suo programma una serie di misure per favorire la maternità e la paternità e sostenere la famiglia e ha chiesto che la natalità fosse una missione specifica del Recovery Plan”.Così la senatrice di Fratelli d’Italia, Isabella Rauti, vicepresidente vicario, in collegamento con “A chi tocca” in onda su ISORADIO.
