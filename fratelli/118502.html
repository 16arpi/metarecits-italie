Coronavirus, Lollobrigida: Presentate interpellanze al governo su temi strategici per la Nazione

“Fratelli d’Italia oggi ha proposto tre interpellanze urgenti al Governo su temi strategici per la nostra Nazione a cui l’esecutivo non sta dando risposte trasparenti e chiare”. Così il capogruppo di Fratelli d’Italia alla Camera Francesco Lollobrigida. “La prima riguarda la task force sulle fake news che il governo ha istituito a palazzo Chigi. Vogliamo sapere quali sono stati i criteri adottati per l’individuazione dei membri di tale unità, quali sono le modalità di monitoraggio e di controllo che saranno  utilizzate per valutare cosa può essere definita disinformazione e infine come le notizie riguardanti in Covid-19 possano definirsi false e ingannevoli. La seconda interpellanza vuole far luce sulla vicenda dell’Inps. L’incresciosa questione che ha riguardato milioni di cittadini italiani che speravano di potere ottenere l’elemosina di 600€ che il Governo ha previsto per loro e che hanno dovuto subire l’umiliazione di dover passare giornate o nottate davanti al computer vedendo, nel migliore dei casi, prolungarsi il loro tempo di attesa o nel peggiore dei casi, i propri dati  diffusi pubblicamente da un istituto nazionale del quale viene compromessa la serietà a causa di una gestione lottizzata e inefficiente. La terza interpellanza riguarda invece le mascherine per gli operatori sanitari, considerato che la carenza di adeguati dispositivi di protezione del personale ha causato diversi casi di contagio tra i suoi appartenenti. E’ stato dimostrato come non bastino le mascherine chirurgiche per difendersi. Chiediamo, inoltre, al Governo di sbloccare urgentemente le forniture e le procedure per l’effettuazione dei tamponi a medici e infermieri, sia del settore pubblico sia di quello privato”.
