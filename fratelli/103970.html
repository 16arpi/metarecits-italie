Giustizia, Cirielli: Solidarietà a magistrati onorari, no a ulteriore precarizzazione

“Solidarietà e massimo sostegno ai magistrati onorari che, con l’approvazione del progetto di riforma del governo Gentiloni, vedrebbero un’ulteriore precarizzazione del loro lavoro”. È quanto dichiara Edmondo Cirielli, deputato di Fratelli d’Italia-Alleanza Nazionale, responsabile nazionale del Dipartimento Giustizia del partito.
“Scaricare i tagli del sistema su di loro – aggiunge – sarebbe davvero ingiusto. I magistrati onorari svolgono un ruolo fondamentale e sono i primi interlocutori per i cittadini che chiedono giustizia per i reati di criminalità comune. Precarizzare ulteriormente il loro lavoro significherebbe, peraltro, continuare a mettere in secondo piano la sicurezza dei cittadini”.
“Ci auguriamo che il ministro della Giustizia Orlando– conclude Cirielli – riesca a far ravvedere il governo e che siano ascoltate le legittime richieste dei magistrati onorari, il cui lavoro è già sfruttato e malpagato dallo Stato”.
