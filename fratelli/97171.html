Centrodestra, Meloni a Salvini: Incontriamoci

IL SEGRETARIO DELLA LEGA RISPONDE: VEDIAMOCI DOMANI. «Sono interessata a una coalizione se il centrodestra torna a fare il centrodestra, se la si smette di portare voti al governo Renzi e di sostenere provvedimenti come l’abolizione del reato di immigrazione clandestina o la depenalizzazione delle droghe.
  
Le alleanze non vanno date per scontate se non la si smette di fare del tatticismo e non si torna ai contenuti. Ad esempio ho condiviso e condivido alcuni dei temi che anche la Lega e Salvini pongono all’attenzione con i referendum. Ribadisco la disponibilità di Fratelli d’Italia-Alleanza Nazionale di dar loro una mano su alcuni quesiti, anzi, propongo a Salvini di incontrarci per cercare di ragionare insieme, perché penso che il centrodestra debba ripartire dai contenuti e dalla coerenza. E non è un caso che tra quelli che erano i partiti della coalizione di centrodestra, solo Fratelli d’Italia-Alleanza Nazionale e la Lega sono cresciuti, ovvero quelli che hanno tenuto fede agli impegni presi con il proprio elettorato e con gli italiani».
È quanto ha detto il presidente di Fratelli d’Italia-Alleanza nazionale nel corso di Pomeriggio Cinque.
«Ci vediamo domani?» ha risposto prontamente Matteo Salvini a Giorgia Meloni, che ha replicato: «Volentieri, a domani Matteo».
Roma, 28 maggio 2014
