Centrodestra, Meloni: Congratulazioni a Berrino, ora celebriamo primarie in Piemonte

«Congratulazioni e in bocca al lupo a Gianni Berrino di Fratelli d’Italia-Alleanza nazionale che ha vinto le primarie del centrodestra per la scelta del candidato sindaco di Sanremo. La sua competenza, la sua esperienza, il radicamento sul territorio sono stati riconosciuti e premiati e sono orgogliosa di annunciare che sarà lui l’alfiere della coalizione in questo importante appuntamento elettorale».
  
 
È quanto dichiara il presidente di Fratelli d’Italia-Alleanza nazionale, Giorgia Meloni.
«L’entusiasmo e l’adesione alle primarie sanremesi dimostrano quanto sia significativa la voglia di partecipazione del popolo del centrodestra. Speriamo che questa ulteriore prova sia uno stimolo per gli altri partiti per confermare la disponibilità a celebrare il 6 aprile le primarie per la scelta del candidato alla Presidenza della Regione Piemonte che FdI-An ha lanciato. L’esito delle elezioni regionali piemontesi, infatti, è tutt’altro che scontato e le primarie possono davvero essere la carta vincente del centrodestra», aggiunge Meloni.
Roma, 24 marzo 2014
