Decreto Genova, Silvestroni: Con il mio ordine del giorno la messa in sicurezza della Pontina diventa una priorità per il Governo

“La Strada Statale Pontina diventa una priorità per il Governo.
Nell’ambito della discussione sul Decreto Genova, è stato accolto ed approvato l’Ordine del Giorno a mia firma sulla messa in sicurezza della via Pontina. Le piogge sono arrivate e l’inverno potrebbe trasformare la SS 148 in un serio problema di sicurezza. La Pontina è stata oggetto di studio anche da Aci e Istat che la ritengono una delle strade più pericolose d’Italia. I pendolari della provincia la conoscono molto bene, non solo per il traffico congestionato della mattina o del week end, ma anche per la media di incidenti che vi si registrano, a causa delle pessime condizioni del manto stradale e della cattiva illuminazione. Oltre 100 chilometri che collegano Roma Eur con il litorale laziale sud, passando per Pomezia, Torvaianica, Aprilia, Latina, fino al Circeo e a Terracina dove l’unica prevenzione per evitare incidenti, sono in alcuni tratti i limiti di velocità posti a 30 km orari. Serve molto altro e molto di più. Il Governo adesso dia subito attuazione a questo impegno e provveda a mettere la via Pontina in sicurezza subito” lo ha dichiarato in una nota il deputato di Fratelli d’Italia, Marco Silvestroni.
