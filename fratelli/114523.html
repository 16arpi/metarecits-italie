Sanità. Calandrini: Ministro Grillo rafforzi controlli a tutela dei medici. Ennesima aggressione ospedali Latina e Fondi






“A seguito dei gravi episodi di violenza che lo scorso giugno hanno coinvolto il personale medico-sanitario dell’Ospedale ‘Santa Maria Goretti’ di Latina e ‘San Giovanni di Dio’ di Fondi, ho presentato un’interrogazione al ministro Giulia Grillo affinchè intervenga prontamente per scongiurare il ripetersi di altri simili episodi di violenza”. Così il senatore di Fratelli d’Italia Nicola Calandrini.  
“Alla luce del Protocollo ministeriale del 2005 sarebbe importante conoscere se il ministero abbia attivato le procedure previste per individuare le cause che hanno contribuito al verificarsi dei gravi episodi, e quali misure sono state prese per evitare il ripetersi di altri casi simili. In tal senso, è necessario ricordare che il Presidio di Pubblica Sicurezza dell’ospedale di Latina lamenta diverse criticità dovute al suo trasferimento dall’interno dei locali del Pronto Soccorso all’entrata dell’ospedale. Perciò è fondamentale sapere se esista un presidio costante delle Forze dell’Ordine che nel corso dell’intera giornata garantisca adeguata tutela dell’incolumità dei lavoratori e dei malati e anche quante siano le unità di personale in servizio. E’ inaccettabile, infatti, che un luogo che dovrebbe prestare cure ad ammalati e alleviarne le sofferenze, possa diventare terra di nessuno e di violenza gratuita” conclude il senatore Calandrini.









