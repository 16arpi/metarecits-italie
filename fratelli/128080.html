Superbonus, Bellucci: Governo arrogante mette in crisi le imprese

“Il governo si spacca sul superbonus edilizia, un provvedimento fortemente voluto e ora stravolto senza alcun preavviso per le imprese. Siamo al paradosso. L’esecutivo – anziché sostenere la ripresa – decide di mettere i bastoni tra le ruote a un settore, quello dell’edilizia, già gravato dai rincari delle materie prime. Bloccare la cessione dei crediti significa mandare in crisi di liquidità il sistema obbligando le aziende e i fornitori a pagamenti a breve termine che stravolgono i flussi finanziari. Il Governo dei migliori punisce tutti perché è incapace di sanzionare qualche furbetto; a fronte di pochi disonesti che hanno lucrato sul 110%, che certamente devono essere severamente sanzionati, ci sono migliaia di aziende e di lavoratori che ora rischiano di finire sul lastrico. Chi lavora e fa impresa non deve subire le storture di un esecutivo che non ha voglia di ammettere le proprie responsabilità e di tornare sui suoi passi.”

Lo dichiara Maria Teresa Bellucci, Deputato e capogruppo FDI in commissione affari sociali.
