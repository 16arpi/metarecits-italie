UE, Montaruli: Vecchia nomenclatura vuole soggiogarci, Conte abbia più coraggio

“Avremmo voluto sentire dal presidente Conte parole chiare sulla procedura di infrazione che l’Italia sta subendo. Sull’economia questa Europa ci vuole soggiogare, la vecchia nomenclatura ci sta minacciando e non può essere sufficiente un dialogo costruttivo. Chiediamo al governo italiano una inversione di rotta perché questo è un tema politico decisivo: laddove altre Nazioni hanno già sforato nel rapporto deficit pil, penso alla Francia, nessuno dell’Europa si è mai sognato di minacciare la procedura di infrazione così come ora stanno facendo con l’Italia. Noi siamo concordi nel voler proseguire con una politica in deficit ma occorre ritirare il reddito di cittadinanza e fare serie politiche di investimenti. Dal Presidente Conte ci aspettiamo più coraggio e misure concrete con le quali andare al tavolo dell’UE e vincere il braccio di ferro”.
Così Augusta Montaruli, deputato di Fratelli d’Italia intervenendo in aula sulle comunicazioni del presidente del Consiglio Giuseppe Conte.

