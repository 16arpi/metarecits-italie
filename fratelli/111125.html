Carceri, Silvestroni: Da Ministero Giustizia risposte insufficienti su carceri e polizia penitenziaria

“Qualche buona intenzione e la conferma di quanto già sapevamo” così il deputato di Fratelli d’italia, Marco Silvestroni, ha commentato la risposta ricevuta dal sottosegretario alla Giustizia Ferraresi questa mattina nel corso della seduta della Camera dedicata alla discussione delle interrogazioni sul sovraffollamento delle carceri e la carenza del personale di polizia penitenziaria. “Ferraresi ha di fatto convenuto sullo stato di sovraffollamento della popolazione carceraria degli istituti del Lazio con picchi preoccupanti tra Velletri e Rebibbia, a fronte di una significativa carenza di organico. Non ci pare sufficiente perciò l’impegno, condivisibile ma ancora troppo fumoso, del Ministero di voler attivare nella legge di stabilità e nei prossimi provvedimenti, quanto necessario per provvedere all’assunzione di agenti penitenziari.  Una risposta che non rassicura né il personale in servizio che necessita di essere implementato e coadiuvato né per i tanti giovani uomini e donne idonei da concorso che ormai da anni attendono l’immissione in ruolo. Continuerò a chiedere per loro risposte definitive in tutti i prossimi provvedimenti utili perché la sicurezza ed il lavoro sono per Fratelli d’Italia priorità imprescindibili” ha concluso Silvestroni.
