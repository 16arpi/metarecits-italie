Industria: indice Pmi sale, prosegue crescita grazie a governo Meloni

“Una nuova fotografia positiva dell’economia italiana arriva con l’indice Pmi manifatturiero che a marzo è salito a 50,4, da 48,7 di febbraio. L’Italia prosegue sulla strada della crescita grazie alle politiche economiche coerenti e stabili del governo Meloni che hanno portato a un aumento della fiducia degli imprenditori italiani che trovano nello Stato un alleato affidabile; questa credibilità si concretizza nell’espansione sia degli ordini che della produzione. Questi dati riflettono una positività soprattutto se si considera il contesto politico ed economico internazionale non certo facile e in particolare alla luce della sostanziale inattività nello stesso settore di due nazioni storicamente considerate locomotiva d’Europa come Francia e Germania che segnano un importante calo”. Lo dichiara il capogruppo di Fratelli d’Italia alla Camera dei deputati, Tommaso Foti.
“Più ordini e più produzione: l’indice Pmi manifatturiero italiano torna a segnalare una crescita dopo un anno, assestandosi sopra la soglia dei 50 punti che separa la contrazione dall’espansione dell’attività manifatturiera. È quanto segnala l’indice ‘Hcob Italy Manufacturing Purchasing Managers’ Index. Questi dati dimostrano che il governo Meloni è alleato di chi produce ricchezza e crea posti di lavoro coniugando tradizione e innovazione”, aggiunge in una nota la senatrice di Fratelli d’Italia Cinzia Pellegrino.
