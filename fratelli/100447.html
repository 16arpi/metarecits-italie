Cagliari, al via l’iniziativa “Porta abiti 2015” per gli italiani indigenti

Una raccolta di indumenti usati, ma ancora in buone condizioni, da destinare ai cagliaritani indigenti. Si chiama “Porta abiti 2015” l’iniziativa di solidarietà promossa da Fratelli d’Italia. Tre i giorni in cui sarà possibile consegnare indumenti, coperte, scarpe (usati…ma non troppo) nel centro di raccolta di via Temo, 11 a Cagliari. Il primo appuntamento sarà mercoledì 16 settembre (dalle 10:30 alle 12:30 e dalle 16.30 alle 18:30), si proseguirà ogni venerdì (dalle 16:30 alle 18:30) e ogni lunedì (dalle 10:30 alle 12:30), per un mese, sino al 16 di ottobre.
“Con questa iniziativa vogliamo dimostrare che la solidarietà non va in crisi e, nonostante la difficile situazione che tanti vivono, siamo sicuri che forte sarà la risposta dei cagliaritani verso i concittadini più sfortunati”, spiega Salvatore Deidda, coordinatore cittadino di Fratelli d’Italia-An.
“Saremo presenti in via Temo nei giorni della consegna non solo per ricevere gli abiti portati dai cagliaritani per i cagliaritani, ma anche per conoscere le storie delle tante famiglie in difficoltà, che si sentono dimenticate dalle istituzioni”, aggiunge Marco Verza, dirigente nazionale FdI.
“Sembra che in tanti abbiano scoperto il dramma dell’indigenza con l’arrivo in città di tanti immigrati, ma solo in Sardegna oltre 300mila persone vivono sotto la soglia di povertà”, ricorda Paolo Truzzu, Consigliere regionale di Fratelli d’Italia-An. “È giusto che nel nostro piccolo facciamo il possibile per alleviare loro questa condizione e perché non si sentano abbandonati difronte a una crisi che sembra senza fine”.
La consegna alle famiglie bisognose degli abiti raccolti durante “Porta abiti 2015” sarà effettuata dall’Alc Sardegna Onlus nei suoi locali di via Monte Sabotino, 9 a Cagliari, da mercoledì 23 settembre.
Cagliari, 14 settembre 2015
