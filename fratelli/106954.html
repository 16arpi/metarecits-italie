Governo, Meloni: Con FdI al Governo faremo il più imponente piano a sostegno della natalità della storia

“Il punto del programma del centrodestra che sicuramente mi rappresenta di più è l’imponente piano di sostegno alla natalità ma fatto in Italia voluto da Fratelli d’Italia. Se non invertiamo i dati sulla demografia la nostra nazione è destinata a scomparire. Se in Italia non torniamo a fare figli non può reggere il sistema di protezione sociale, non può reggere il sistema pensionistico, non può reggere il sistema sanitario: abbiamo una società che sta invecchiando in maniera estremamente veloce e questo significa che avremo sempre molte più persone da mantenere di quante lavorino per mantenerle. La soluzione è incentivare le famiglie a fare i figli, aiutare le giovani coppie ad essere stabili, fare in modo che i servizi possano funzionare, che ci siano asili nido gratuiti per tutti, che le donne non debbano scegliere tra il mettere al mondo un bambino e poter avere un posto di lavoro, che le aziende non debbano discriminare o si trovino sempre a dover preferire un uomo ad una donna in età fertile perché non conviene assumere una donna. Fratelli d’Italia ha chiesto alla coalizione di scrivere nero su bianco il Piano di incentivo alla natalità e abbiamo pronto un pacchetto di proposte Importanti e precise che metteremo in atto una volta al governo”.
Lo ha detto ai microfoni del programma ‘6 di Radio Rai uno il presidente di Fratelli d’Italia e candidato premier, Giorgia Meloni.
