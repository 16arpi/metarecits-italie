Autostrada Asti Cuneo, Ciaburro: Ministro Toninelli si sottrae a confronto con istituzioni Piemonte

«Il 28 settembre prossimo era stata fissato un incontro in Regione Piemonte tra il Governo regionale ed il Ministro dei Trasporti Toninelli, alla presenza di tutti i parlamentari piemontesi.  Ebbene, oggi, via mail, la segreteria del ministro ha annullato la sua partecipazione a causa di impegni precedenti.
Non entro nel merito di quelli che siano i rapporti tra il Presidente Chiamparino ed il Ministro Toninelli, ma voglio rimarcare che per l’ennesima volta l’attuale Ministro si sottrae ad un confronto serio con le Istituzioni del Piemonte. Egli in Aula alla Camera non risponde mai. E non accetta il confronto pubblico.
È ora che invece arrivino risposte chiare e definitive sulle infrastrutture della nostra provincia e di tutto il Piemonte. È arrivato il momento nel quale il ministro Toninelli si deve assumere le sue responsabilità in relazione alla definizione della Asti Cuneo e del colle di Tenda. Invece egli non discute e non risponde. Forse i 5s erano in grado di gridare in Aula nella scorsa legislatura, ma oggi non sanno dire ai territori cosa intendono fare. Caro Ministro è arrivato il tempo delle risposte. Il tempo della ”melina” non lo accettiamo più!».
Lo ha dichiarato il deputato di Fratelli d’Italia e sindaco di Argentera (CN) Monica Ciaburro.
