Difesa, FdI: Bene Guerini su F35 ma su linee programmatiche manca di rispetto a commissioni

No a tagli, occorre investire in uomini e mezzi
 
“Fratelli d’Italia condivide le parole del ministro Lorenzo Guerini sulla necessità di dover rinnovare la flotta aerea italiana ma si trova altresì costretta a segnalare la mancanza di rispetto che il titolare di Palazzo Baracchini sta avendo nei confronti delle commissioni Difesa di Camera e Senato che da settimane attendono la presentazione delle linee programmatiche. Sulla vicenda degli F35 non ci sorprendono gli attacchi della sinistra grillina ma ci auguriamo che il ministro possa comunque tenere fede all’impegno preso e non si lasci condurre sulla strada di quell’antimilitarismo tanto caro al M5S. Da parte sua, Fratelli d’Italia continuerà a ribadire nelle aule parlamentari e nelle piazze, la necessità di investire in uomini e mezzi per poter avere una Forza armata capace di affrontare le sfide del presente e del futuro. Diciamo convintamente no ai tagli perché la Difesa non è un bancomat ma un comparto essenziale per la sicurezza della nostra Nazione”.
Lo dichiarano in una nota congiunta i componenti di Fratelli d’Italia delle commissioni Difesa di Camera e Senato, Salvatore Deidda, Wanda Ferro, Isabella Rauti e Giovanna Petrenga.
