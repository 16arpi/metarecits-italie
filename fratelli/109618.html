Difesa, Deidda: FdI per tutela militari ma basta spirito anti militarismo. A Forze Armate servono più investimenti per strumenti e organici

“Premesso che qualunque provvedimento finalizzato al benessere e alla tutela dei nostri militari avrà l’appoggio indiscusso di Fratelli d’Italia, nessuno ci toglie dalla testa che le conclusioni della commissione d’inchiesta sull’uranio impoverito, composta non da scienziati ma da politici a maggioranza di sinistra, siano solo il frutto di una prevenuta cultura anti militare. Occorre lavorare con serenità, lasciando da parte quelle ideologie pseudo pacifiste che puntano a mettere sotto accusa il mondo militare. E’ necessario inoltre, un sempre maggiore impegno di tutti affinché non solo si possa investire maggiormente in attrezzature più evolute e sicure ma anche per favorire il rafforzamento degli organici. Per Fratelli d’Italia, le Forze armate e le Forze dell’ordine sono un orgoglio e un simbolo di questa Nazione e non possono e non devono essere trattate come i parenti poveri, a maggior ragione nel centenario della vittoria della Grande Guerra”. Lo dichiara Salvatore Deidda, capogruppo di Fratelli d’Italia in commissione Difesa.
