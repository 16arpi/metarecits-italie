Forestale, Rampelli: Eccellenza da valorizzare. No all&#8217;accorpamento

“Lo scorso anno ci sono stati in Italia 3460 incendi boschivi e, nonostante l’estate straordinariamente piovosa, il numero è aumentato rispetto al 2013. Davanti a queste sciagure che colpiscono tutta la penisola, il Corpo Forestale dello Stato è mobilitato per missione non solo a intervenire nello spegnimento e nel contenimento ma anche in un’opera di formazione e sensibilizzazione insostituibili”. È quanto dichiara il capogruppo di Fratelli d’Italia-Alleanza nazionale Fabio Rampelli al termine dell’incontro con i manifestanti della Forestale che stanno protestando contro il Ddl sulla riorganizzazione della Pubblica Amministrazione, all’esame del Senato.
“Si tratta- prosegue-  di un’eccellenza da valorizzare con risorse economiche, umane, nuovi mezzi e strumentazione, se è vero che andrebbero salvaguardati il paesaggio e il patrimonio boschivo e naturalistico. L’operato del governo Renzi è orientato in direzione esattamente opposta, ovvero a perseguire un’opera di smantellamento di questo presidio per il territorio”.
“Ci sfugge la ratio di questa volontà distruttrice – ha concluso Rampelli- che umilia migliaia di lavoratori e mette in serio pericolo l’ambiente, oggi aggredito da un dissesto idrogeologico che può essere combattuto solo rafforzando le funzioni del Corpo forestale dello Stato e la sua autonomia”.
