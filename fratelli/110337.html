Crollo ponte, Ciriani-Ruspandini: Revoca concessione autostrade e nazionalizzazione reti e infrastrutture strategiche

«Fratelli d’Italia lo ha detto nei giorni scorsi e oggi lo ha ribadito direttamente al ministro Toninelli: chiediamo la revoca della concessione ad autostrade, la nazionalizzazione di tutte le reti e le infrastrutture strategiche per l’Italia e che nei contratti ci sia la cosiddetta “clausola di salvaguardia” per assicurare l’interesse nazionale. Inoltre per Genova e i genovesi vogliamo sapere dal governo se intende o no realizzare la gronda di ponente. Su questo tema il ministro Toninelli, dopo aver smentito Di Maio sulla nazionalizzazione della gestione delle autostrade, ha glissato ma perdere tempo avallando scuse su costi e statistiche non è più accettabile».
È quanto dichiarano il capogruppo di Fratelli d’Italia in Senato Luca Ciriani e il senatore Massimo Ruspandini componente della commissione Lavori pubblici.
