Berlusconi, Crosetto: Alleanza contro natura PD PdL deleteria per l&#8217;Italia

«Visto che pensa di fare il presidente del Consiglio, Renzi dovrebbe parlare di asfalto riferito alle grandi infrastrutture o alla viabilità di migliaia di Comuni che non hanno nemmeno più i soldi per i rattoppi. Tanto più che il PdL sarà a breve asfaltato dallo stesso Berlusconi che lancerà ‘Forza Italia 2, la vendetta’, per parafrasare Rambo.
  
Ma per ora i due partiti che reggono il Governo non fanno che insultarsi ogni giorno dal mattino alla sera. Come è concepibile che questa alleanza contro natura e logica continui? Questo Paese ha bisogno di un centrodestra serio, determinato e con un programma di riforme vero. Berlusconi lo vuole? Prima o poi dovrà rispondere». 
È quanto dichiara il coordinatore nazionale di Fratelli d’Italia, Guido Crosetto.
«L’alleanza con il Pd serve all’Italia? Io penso di no, anzi penso sia deleteria. Ed allora vorrei che non fosse chiesto a Berlusconi cosa pensa di fare in relazione al voto al Senato. Al Senato il Pd cercherà di ucciderlo, ma impedire a Berlusconi di entrare al Senato o obbligarlo ad un anno di servizi sociali non significa uccidere politicamente il Cavaliere. Lui prenderà i voti fuori dall’Aula come li prendeva da senatore. Il tema è cosa vuole fare di quel consenso. Metterlo a disposizione di alcuni dei suoi che stanno pensando di costruire un futuro con Letta ed una parte del Pd? Lasciarlo usare da persone che non sarebbero in grado di raggiungere nemmeno lo 0,1%? Oppure usare la sua forza per cambiare veramente il Paese? Parlare sempre e solo di voto del Senato serve a non porre i veri interrogativi che sono questi», aggiunge Crosetto.
Roma, 16 settembre 2013
