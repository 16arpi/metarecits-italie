Bankitalia, Rampelli: Al raddoppio delle segnalazioni sul finanziamento al terrorismo corrispondono nomi e cognomi dei fiancheggiatori

“Apprendiamo che le segnalazioni di operazioni bancarie sospette di finanziamento al terrorismo sono state il doppio nel 2016 rispetto all’anno precedente e un numero sei volte superiore al 2014, secondo il rapporto annuale dell’Uif di Bankitalia. Ringraziando il Nucleo Speciale di Polizia Valutaria che sta lavorando su tali casi chiediamo quale evoluzione abbiano avuto tali sospetti, chi siano i soggetti coinvolti e quali circuiti finanziari siano stati eventualmente attivati.
Si tratta d’informazioni indispensabili per contrastare il terrorismo e chi lo fiancheggia, importanti tanto quanto il lavoro d’indagine.  Con un’interrogazione parlamentare FDI AN cercherà di entrare in possesso di queste notizie interpellando Gentiloni e i ministri competenti”. E’ quanto dichiara il capogruppo di Fratelli d’Italia-Alleanza nazionale Fabio Rampelli commentando i dati diffusi dalla Banca d’Italia.
