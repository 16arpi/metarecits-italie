Alpini, La Russa: Sono un esempio per tutti. Bene loro ricordo ai Marò

“Ancora una volta l’Adunata nazionale degli Alpini ha rappresentato un forte momento di comunione, solidarietà e fierezza. Un vero esempio per tutti noi”. Lo dichiara Ignazio La Russa, deputato di Fratelli d’Italia-Alleanza Nazionale.
“La decisione poi – ha aggiunto La Russa – di svolgerla proprio a L’Aquila, è stata una ulteriore testimonianza della vicinanza degli Alpini verso coloro che sono in difficoltà. La loro presenza in questi giorni in terra d’Abruzzo è stata un segnale forte e che merita l’apprezzamento di tutti gli italiani”.
“Rivolgo infine a loro – conclude il deputato di Fdi-An – il mio sincero plauso per aver voluto, nel corso di questa adunata, testimoniare la loro vicinanza ai due marò, Salvatore Girone e Massimiliano Latorre, da 3 anni prigionieri della ingiustizia indiana e dell’indifferenza dei governi italiani”.
