Fondazioni liriche, da FdI interrogazione a Bray su requisiti nomina Pinelli

«Fratelli d’Italia presenterà un’interrogazione parlamentare al ministro dei Beni e delle Attività culturali e del Turismo Massimo Bray per conoscere i requisiti sulla base dei quali l’ingegnere idraulico Pier Francesco Pinelli è stato nominato Commissario straordinario del governo per il risanamento delle gestioni e il rilancio delle attività delle Fondazioni lirico-sinfoniche.
  
Quella dell’Esecutivo è una scelta che solleva più di qualche perplessità, perché è davvero difficile comprendere come un manager proveniente dal settore petrolifero possa avere la ‘comprovata esperienza di risanamento nel settore artistico-culturale’ necessaria per gestire la complessa macchina dei teatri italiani. I teatri non sono piattaforme petrolifere o semplici aziende ma Istituzioni culturali che hanno bisogno di figure autorevoli e con competenze specifiche, capaci di valorizzare la produzione e le risorse umane al loro interno».
È quanto dichiarano Fabio Rampelli, vice capogruppo alla Camera di Fratelli d’Italia, e Federico Mollicone, dirigente nazionale di FdI.
Roma, 28 novembre 2013
