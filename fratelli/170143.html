Torino: continuano le violenze, aggrediti militanti di FdI

“Prima l’attacco alla volante della Polizia da parte di esponenti dei centri sociali, oggi l’aggressione ai militanti di Fratelli d’Italia. Torino sembra particolarmente colpita dalla serie di violenze che purtroppo si registrano in tutta Italia. La mobilitazione di Fratelli d’Italia per manifestare solidarietà alle Forze dell’ordine, cui tutti noi parlamentari stiamo partecipando, è particolarmente opportuna e spiace constatare che le forze politiche di opposizione non si rendano conto che schierarsi senza esitazione contro chi protegge i diritti di tutti rischiando la propria incolumità incoraggia i violenti che non rispettano né le regole né le persone. Non capisco poi come la sinistra possa accusare il Governo di repressione del dissenso, quando i governi di sinistra di Germania e Francia hanno semplicemente vietato le manifestazioni ‘pro Palestina’. Sono orgoglioso della scelta opposta da parte del governo Meloni e esorterei i partiti di opposizione a spiegare perché sulle scelte di Berlino e Parigi non dicano nulla”.
Lo dichiara il presidente dei senatori di Fratelli d’Italia, Lucio Malan.
