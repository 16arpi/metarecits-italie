Dl sicurezza. La Pietra: Trattenimento nei Cpr fino a 18 mesi? Da lavori Commissione non risulta. Altra manina in azione?

“Nei giorni scorsi il sottosegretario Molteni ha annunciato riguardo i Nuovi Centri di Permanenza per il Rimpatrio (Cpr) che ‘il periodo di trattenimento arriva fino a 18 mesi’. Siamo francamente interdetti perché, al momento, non risulta dall’analisi dei lavori della Commissione Affari costituzionali. Non vorremo che qualche altra ‘manina’ si sia messa in azione. Comunque, se fosse vero quanto afferma il sottosegretario, ci chiediamo per quale ragione la maggioranza abbia votato contro un nostro emendamento, che prevedeva per l’appunto il periodo di trattenimento dei migranti nei Cpr fino a 18 mesi. E’ evidente che su questo punto in Aula lunedì chiederemo che sia fatta chiarezza, alfine di capire se davvero, come Fratelli d’Italia propone da tempo, il periodo di trattenimento nei Cpr sarà effettivamente allungato fino a 18 mesi”. Lo dichiara il senatore di Fratelli d’Italia, Patrizio La Pietra.
