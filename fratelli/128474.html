Sostegni ter de Bertoldi: governo ha affossato bonus edilizi e moneta fiscale. Faccia ammenda e ascolti proposte FdI

“Quasi sarcastico denominare -Sostegni- un decreto che grazie all’articolo 28 ha paralizzato un intero settore economico, legato ai bonus edilizi, e gettato nel caos più totale imprese e cittadini; e pure il tentativo del governo di porvi rimedio nel successivo decreto -bollette- risulta inadeguato ed inappropriato. Qualunque operatore del settore comprendeva che le irregolarità emerse rappresentavano la logica conseguenza della mancanza di controlli e misure di garanzia, quasi che il governo cercasse proprio le frodi per affossare poi i bonus edilizi e la moneta fiscale. La tracciabilità dei crediti d’imposta inseriti in una piattaforma finanziaria e l’apposizione di asseverazioni e visti di conformità da parte dei professionisti, regolarmente assicurati -ope legis-, danno ogni garanzia, e quindi la limitazione ora introdotta dal governo nella circolazione dei crediti d’imposta  è una misura inutile e solamente dannosa, costituendo un tappo alla trasmissibilità degli incentivi fiscali, e contemporaneamente penalizzando ingiustamente le imprese rispetto alle banche. Chiedo, quindi, alla maggioranza di fare ammenda e di ascoltare pure le nostre proposte che mirano a sostenere davvero l’economia nazionale. Si accolga la richiesta di allargare la normativa sulla -malattia ed infortunio dei professionisti- agli adempimenti previdenziali, si rimuovano immediatamente i limiti che incredibilmente, e contro ogni logica, impediscono alle associazioni ed aggregazioni di imprese e professionisti di utilizzare il regime fiscale forfettario, si riduca al 20 per cento la tassazione delle Casse Previdenziali dei liberi professionisti, parificandole ai fondi della previdenza complementare e non agli speculatori come oggi accade, ed infine si riaprano immediatamente i termini per le cartelle esattoriali da rottamazione ter e saldo e stralcio, corrispondendo all’impegno che il governo aveva preso lo scorso novembre con un ordine del giorno -impegnativo- a mia prima firma”.
Così il senatore di Fratelli d’Italia Andrea de Bertoldi, Segretario della Commissione Finanze e Tesoro, nel corso della discussione sugli emendamenti al Sostegni ter in Commissione Bilancio.
