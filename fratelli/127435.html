Trasporti, Rotelli: assurdo provvedimento che vieta transito a fuoristrada e moto e mountain bike

“Dal primo dicembre è in vigore il ‘decreto Fuoristrada’, un assurdo provvedimento che, di fatto, ha come conseguenza il divieto di circolazione fuoristrada a mezzi 4×4, moto e MTB. Il decreto è attuativo di una legge del 2018 mirata a semplificare la gestione del settore agricolo e dare linee guida nazionali per la realizzazione e la cura della viabilità forestale e silvo-pastorale. Nei fatti, tutta la viabilità fuoristrada non è più soggetta alle norme del Codice della Strada, in quanto anche la viabilità dovrebbe essere in continuità con le aree boschive. Ma soprattutto, è vietato il transito ordinario a fuoristrada, moto e mountain bike. Non solo, è lasciata alle singole Regioni la disciplina sulle modalità di utilizzo, gestione e fruizione tenendo conto delle necessità correlate all’attività di gestione silvo-pastorale e alla tutela ambientale e paesaggistica. Un caos per la viabilità a cui il governo, lui sì davvero fuori strada, sembra non aver pensato, con l’ennesimo provvedimento che mira a limitare le libertà dei cittadini”. 
Così in una nota il deputato di Fratelli d’Italia Mauro Rotelli, componente della Commissione Trasporti alla Camera.

