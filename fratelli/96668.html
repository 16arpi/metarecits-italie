Ue-Renzi, Taglialatela: Il rispetto dei trattati europei non ha giovato

Per gli italiani Ue ostacolo. “Ci auguriamo che il presidente del Consiglio Renzi abbia modo di spiegare alle Istituzioni europee perché in Italia la fiducia nei confronti dell’Europa sia verticalmente crollata nel giro di qualche anno dal 58% al 28. A causa della crisi, gli italiani hanno compreso che l’Europa non è più un vantaggio ma un ostacolo. Noi, come Renzi ha anche sottolineato, abbiamo sempre rispettato i Trattati europei e i vincoli. Ma questo diligenza non ha prodotto alcun risultato ma anzi ha peggiorato la nostra crisi economica.
  
Quale sia la ricetta miracolosa che possa rilanciare lo sviluppo e l’economia italiana a invarianza di trattati, risulta difficile capirlo. Ci auguriamo che si possano perseguire politiche fiscali diverse, soprattutto nei confronti delle banche per le quali il Governo Monti ha attuato interventi di sostegno penalizzando i cittadini italiani e le piccole e medie imprese. Il finanziamento del Monte dei Paschi di Siena è un esempio. Ci auguriamo che Renzi sappia agire contro i grandi gruppi finanziari che fino a oggi hanno contribuito a peggiorare questa crisi”. È quanto ha dichiarato il deputato di Fratelli d’Italia-An Marcello Taglialatela intervenendo in aula sulle dichiarazioni del presidente del Consiglio Matteo Renzi.
Roma, 19 marzo 2014
