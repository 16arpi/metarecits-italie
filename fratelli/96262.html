Governo, Meloni: Renzi è azionista di maggioranza, se non stacca spina è responsabile quanto Letta

«Se il segretario del Pd Matteo Renzi considera disastrosa l’esperienza del governo Letta, che a suo dire in 10 mesi ha prodotto solo fallimenti, stacchi la spina, ponga fine a questa lenta agonia e consenta agli italiani di tornare a votare. Abbiamo una Nazione incatenata, costretta a subire l’eterna ricerca del compromesso al ribasso di questa maggioranza eterogenea, più attenta a mantenere poltrone e posizioni che a risolvere i problemi degli italiani.
  
Il segretario del Pd ha la possibilità di porre fine immediatamente a questo pietoso spettacolo. Per coerenza con quanto dichiarato nelle ultime ore dovrebbe farlo subito. Se non lo farà i fallimenti saranno suoi quanto quelli di Letta, visto che è lui l’azionista di maggioranza di questo Esecutivo».
Lo dichiara il presidente dei deputati di Fratelli d’Italia, Giorgia Meloni.
 
Roma, 17 gennaio 2014
