Elezioni, La Russa: Ho sentito con le mie orecchie Berlusconi e Salvini dire si a Giorgia Meloni su manifestazione contro inciucio, non capisco ora questo barcamenarsi

“Ho sentito io stesso, con le mie orecchie, Berlusconi e Salvini dire sì a Giorgia Meloni quando la leader di Fratelli d’Italia ha chiesto loro di partecipare alla manifestazione di Roma del 18 febbraio per dire no agli inciuci. Non capisco quindi ora tutto questo barcamenarsi e non capisco  perché, se a parole sono tutti d’accordo, non vogliano impegnarsi partecipando alla manifestazione. Io credo che se tutti i candidati fanno un giuramento solenne dicendo che non cambieranno partito, non tradiranno gli elettori e non voteranno mai per un governo con la sinistra, gli stessi elettori di centrodestra avranno più fiducia in noi, ci voteranno di più e ci consentiranno di governare meglio. A noi di Fratelli d’Italia piace l’idea di dare agli italiani la certezza che i nostri candidati non cambieranno casacca e vorremmo che anche i nostri alleati facessero altrettanto”.
Così Ignazio La Russa, deputato di Fratelli d’Italia a margine dell’incontro organizzato a Milano dall’Associazione Nazionale Alpini, sul ritorno della leva obbligatoria.
 
