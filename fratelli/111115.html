Pakistan, Delmastro: Da FdI risoluzione per chiedere a Governo di salvare Asia Bibi

«L’Italia non può restare indifferente di fronte al caso di Asia Bibi, la donna cristiana condannata a morte in Pakistan con l’accusa di blasfemia. Dopo l’appello lanciato dal presidente Giorgia Meloni, Fratelli d’Italia ha depositato oggi in Commissione Esteri alla Camera una risoluzione per impegnare il Governo ad accogliere Asia e la sua famiglia qualora la Corte Suprema del Pakistan dovesse decidere la scarcerazione: gli integralisti islamici hanno, infatti, già minacciato di morte la donna nel caso in cui i giudici pachistani dovessero accogliere la richiesta della difesa di liberare la donna. Mi auguro che tutte le forze politiche presenti in Parlamento vogliano sostenere la proposta di FdI e offrire ad Asia Bibi e ai suoi familiari un luogo sicuro dove poter continuare a vivere».
È quanto dichiara Andrea Delmastro, deputato e capogruppo di Fratelli d’Italia in Commissione Esteri alla Camera.
