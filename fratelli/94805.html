Marsilio: non sottovalutare danni che potrebbero causare Bersani e Zingaretti

Le elezioni di domenica e lunedì prossimi possono diventare un nuovo inizio per il futuro del centrodestra italiano e per coloro che vogliono fronteggiare la sinistra di Bersani e Zingaretti. In queste ultime ore di campagna elettorale, abbiamo la possibilità di spiegare agli elettori che le proposte e i candidati del centrodestra sono credibili e concreti, in più le tante novità che offrono le liste che costituiscono la coalizione rappresentano la serietà, l’onesta e la competenza di centinaia di donne e uomini.
  
 
Gli elettori moderati e di destra non devono fare l’errore di sottovalutare queste elezioni lasciando campo libero allo statalismo del Pd, che vuole solo aumentare le tasse, ai poteri forti di Monti e Casini che fanno gli interessi delle banche e alla protesta senza prospettive di Beppe Grillo. Immaginare Bersani e Vendola alla guida del governo nazionale e Zingaretti alla Regione Lazio significherebbe rassegnarsi ad un’Italia in declino e senza prospettive, in mano a chi crede nella spesa pubblica e nella conservazione.
Puntare invece su ‘Fratelli d’Italia’ e la sua capacità di innovare e mettere in campo forze fresche, dinamiche e preparate, vuol dire riaprire la speranza verso un modo diverso di concepire la politica e la gestione delle istituzionipubbliche”.
E’ quanto dichiara in una nota, Marco Marsilio, deputato di ‘Fratelli d’Italia’ e portavoce della coalizione di centrodestra alla Regione Lazio.
Roma, 22 febbraio 2013
