Rdc, Meloni: Governo proroga contratti Navigator, basta sprecare risorse e inseguire fallimentari trovate grilline

«Navigator: tra il vergognoso e il ridicolo. Il Governo dei migliori, dopo aver tentato vanamente, con un vergognoso scaricabarile, di passare i navigator alle dipendenze delle Regioni, sembra aver trovato un compromesso all’interno della maggioranza per prorogare di altri 4 mesi i loro contratti, attraverso un emendamento, più volte riformulato, al cosiddetto Decreto Recovery. La priorità del governo è ora assicurare un lavoro a quelli che dovevano trovare lavoro ai percettori di reddito di cittadinanza ma non ci sono riusciti (e non potevano riuscirci). E, intanto, i costi per lo Stato e per i cittadini italiani aumentano, considerando che ogni anno il contingente dei navigator costa oltre 111 milioni di euro. Sarebbe ora di prendere atto del totale fallimento del Reddito di cittadinanza e della fantasiosa idea secondo la quale sarebbe stato sufficiente un gruppo di volonterosi giovani a risolvere il problema di milioni di italiani che non trovano lavoro e le carenze dei Centri per l’impiego. Basta sprecare tempo e risorse a inseguire le fallimentari trovate grilline».

Lo scrive su Facebook il presidente di Fratelli d’Italia, Giorgia Meloni.

