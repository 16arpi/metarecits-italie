Comune di Roma, Rampelli: Sinistra con spalle al muro, Marino si dimetta

“La triste e per certi versi tragicomica vicenda di Ostia, con le mezze dimissioni del presidente del Pd Tassone, revocabili o meno entro l’8 aprile, rappresenta un altro tassello di quella malagestio che sta mettendo la sinistra con le spalle al muro. La nomina del taumaturgico Sabella a delegato del sindaco Marino per il litorale e, soprattutto, il combinato disposto degli opachi rapporti con la malavita e del malgoverno del territorio, c’inducono a chiedere l’immediato scioglimento del Municipio X e il ricorso anticipato alle elezioni nella prima finestra utile, per dare un governo legittimo ai cittadini.
Tuttavia occorre precisare che, dopo la vicenda ridicola delle multe alla Panda rossa del sindaco uno tsunami si è abbattuto sul Campidoglio. Troppi gli assessori indagati, evidente ormai il rapporto privilegiato tra Marino, il Pd e Buzzi, a proposito di ‘Mafia Capitale’, clamorosi gli scivoloni, le distrazioni e le inefficienze della Giunta, fino a 3 mesi fa nel mirino della stessa dirigenza del Pd. Insomma, un caos di cui Marino dovrebbe prendere atto dimettendosi”.
E’ quanto dichiara in una nota Fabio Rampelli, capogruppo alla Camera di Fdi-An.
