Ucraina, Fitto: solidarietà a popolo ucraino che reagisce a questa barbarie con coraggio e dignità

 “Quello che sta accadendo sotto i nostri occhi, e a pochi km dai nostri confini è un attacco, condotto dalla Federazione Russa e dal suo Presidente Putin, a tutto campo contro la sovranità e l’integrità territoriale di un paese democratico.Una barbarie alla quale il popolo ucraino, a cui esprimo la mia piena solidarietà e vicinanza, sta reagendo con coraggio e dignità, come ci ha appena raccontato nel suo collegamento con questa aula il presidente ucraino Zelenski. Questo è il momento dell’unità e della fermezza. Per questo da parte del nostro gruppo ribadisco il pieno sostegno alle sanzioni e a tutte quelle azioni che vanno a colpire il potere economico e militare di Mosca, e costringano il Cremlino a mettere fine all’offensiva nei confronti della sovranità e integrità dell’Ucraina. Le conseguenze di questa crisi ci metteranno dinanzi a sfide difficili, approvvigionamento energetico in primis, che colpiranno settori importanti della nostra economia, mettendo a rischio la ripresa. Occorrono quindi da parte dell’Ue scelte chiare sulle regole del Patto di stabilità, prevedendo misure transitorie anche oltre il 2023, cosi come sull’istituzione di un Fondo sul modello della Brexit per sostenere le attività più colpite.  Oggi ancor più di ieri è il momento del realismo, ma soprattutto del coraggio per una nuova cooperazione tra i popoli europei e una nuova Europa”. 
Così il copresidente del gruppo Ecr-FdI al Parlamento europeo, Raffaele Fitto, intervenendo in Plenaria a Bruxelles.
