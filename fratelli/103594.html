Roma, X municipio, Rampelli: Contrari a proroga, si vada al voto

“Nel X municipio di Roma la democrazia è sospesa da agosto 2015, e con il nuovo dl mille proroghe il commissariamento proseguirà per altri 6 mesi. Nonostante ci siano state elezioni a Roma, Ostia, che conta quasi 250mila abitanti al pari di tante città di provincia, è stata esclusa dal rinnovo del consiglio e della giunta municipale. Questa paralisi politica e democratica è stata determinata dalla mala gestio del Pd che sta facendo pagare ai romani del X municipio lo scotto delle sue collusioni con Mafia Capitale. Facciamo appello al neo ministro dell’Interno affinché questa lungo commissariamento giunga a termine”. È quanto dichiara il capogruppo di Fratelli d’Italia-Alleanza nazionale alla Camera dei deputati Fabio Rampelli che aggiunge: “Ci rendiamo conto della gravità della situazione causata da un’amministrazione marcia fino al midollo, ma non possono essere i cittadini, le imprese, le famiglie a pagare”. “Ostia – ha concluso Rampelli- deve riprendere il suo cammino e soltanto attraverso le elezioni questo percorso può essere riavviato” .
