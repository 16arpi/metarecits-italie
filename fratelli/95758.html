Governo, Meloni: Pdl ritiri ministri e stacchi spina

«Il PdL dovrebbe dichiarare chiusa l’esperienza fallimentare di questo Esecutivo, ritirare i ministri e chiedere il voto anticipato. Alla base delle scelte dei partiti deve esserci solo e soltanto l’interesse della Nazione. E questo governo ha dimostrato di non poter onorare questo compito: nessuna risposta è stata data all’Italia e i problemi degli italiani non sono stati né affrontati né risolti, ma solo rinviati. Per questo Fratelli d’Italia, che non ha mai dato la sua fiducia al governo Letta, invoca la necessità di aprire formalmente la crisi di governo.
  
E chiede al PdL di staccare la spina, anche perché ci sfugge il senso di annunciare le dimissioni dei parlamentari ma continuare a sedere in Consiglio dei Ministri».
È quanto ha detto il presidente dei deputati di Fratelli d’Italia, Giorgia Meloni, intervenuta questa mattina alla trasmissione “Omnibus”.
Roma, 27 settembre 2013
