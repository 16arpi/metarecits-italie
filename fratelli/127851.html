Super Green Pass, Albano: Governo ha burocratizzato virus

“Il governo ha burocratizzato il covid ingabbiandolo in una serie infinita di decreti, limitazioni e privazioni, incomprensibili per i più. È necessario semplificare le regole e sedare il panico generalizzato causato anche da una comunicazione contraddittoria, esasperata, che oggi limita forse più della stessa pandemia. I bambini con la chiusura delle scuole sono stati rapiti della loro infanzia e del diritto all’istruzione, per poi infettarsi maggiormente a casa o durante le vacanze. Le conseguenze della Dad hanno acuito i fenomeni di isolamento sociale, depressione tra i giovani, rendendo al limite dell’incolmabile le differenze sociali. Nessuno si salva da solo e ora che i vaccini hanno ridotto la mortalità del virus nessuno può pensare di continuare a far vivere qualcuno dietro a un vetro o in isolamento”.

Lo dichiara in Aula il deputato di Fratelli d’Italia, Lucia Albano, nel corso della discussione generale sul decreto Super green pass.
