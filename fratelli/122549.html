Sassari &#8211; Incremento della criminalità nel centro storico, Deidda: Richiesto aumento delle forze dell&#8217;ordine per garantire sicurezza


Il Deputato di FdI Salvatore Deidda presenta un’interrogazione parlamentare per garantire sicurezza alla città di Sassari contro l’aumento della criminalità
 “Da troppo tempo, ormai, assistiamo a numerosi atti di criminalità nella città di Sassari, in particolar modo nella zona bassa del centro storico, nell’area compresa tra la zona San Donato, il corso Vittorio Emanuele e via La Marmora. Lo stesso Consigliere comunale Daniele Deiana, lo scorso 22 gennaio segnalava, con una lettera a S.E Prefetto di Sassari, la richiesta di una maggiore presenza delle Forze dell’Ordine nell’area in questione. Negli anni passati, sia nel 2017 che nel 2018, sono state smantellate alcune vere e proprie organizzazioni criminali, finalizzate alla tratta degli esseri umani, allo sfruttamento della prostituzione e al racket: ciò nonostante, tali interventi non sono comunque stati sufficienti per fermare l’accrescimento degli episodi di violenza e degrado sociale. Inoltre, dal focus realizzato sulla mafia nigeriana in Italia  – a cura del Servizio analisi criminale della direzione centrale della polizia criminale, pubblicato sul sito del Viminale – si è appreso che l’Italia, per la posizione strategica che riveste nel bacino del Mediterraneo, con la presenza di importanti porti ed aeroporti collegati alle rotte internazionali, è considerata dalla criminalità nigeriana una terra dove poter espandere i propri interessi illegali. Per tali ragioni, chiedo al futuro Esecutivo di garantire sicurezza nella città di Sassari, nonché un supporto maggiore alle nostre Forze dell’Ordine contro la criminalità”, è quanto dichiara il Deputato di FdI, Salvatore Deidda






