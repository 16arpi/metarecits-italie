Napoli, Taglialatela: Grave intimidazione contro il Candidato Presidente della IX Municipalità

“A nome di “Fratelli d’Italia-Alleanza Nazionale” e nostra personale, esprimiamo piena solidarietà ad Agostino Romano, candidato alla presidenza della IX Municipalità (Soccavo-Pianura), vittima di un incredibile episodio di intimidazione personale e di una gravissima provocazione politica”: questa la dichiarazione dell’on. Marcello Taglialatela, candidato a sindaco di Napoli, e di Gennaro Castiello, consigliere comunale uscente e candidato al Consiglio comunale, per l’ingiustificata incursione di una fantomatica squadra anti-manifesto selvaggio nell’abitazione di Romano. Alla vigilia del voto, dipendenti della Elpis – la società che per conto del Comune di Napoli cura i servizi di affissione e pubblicità – scortati da due agenti della polizia urbana, arrampicandosi lungo il muro di cinta dell’abitazione-comitato elettorale di Agostino Romano, si sono di fatto introdotti in una proprietà privata per rimuovere e strappare striscioni e cartelloni elettorali di “Fratelli d’Italia-Alleanza Nazionale”. Un blitz che ha provocato tensioni e paure e che ha costretto alcuni familiari di Romano a sottoporsi a cure presso l’ospedale San Paolo di Fuorigrotta. Per quanto accaduto è stata sporta denuncia all’autorità giudiziaria.
