Maltempo. Ruspandini: Governo si attivi per Terracina. Garantire in breve ritorno alla normalità

“Il maltempo, che sta flagellando l’Italia e che si è abbattuto nel basso Lazio, ha Terracina come simbolo. Due morti sulla Casilina nei pressi di Castrocielo in Ciociaria e la distruzione del centro di Terracina. E’ un conto altissimo che paga un territorio che esce profondamente segnato da questi giorni. Terracina è una delle capitali del turismo balneare del Lazio e non solo, una città fiera e forte a cui sono particolarmente legato grazie al sindaco, il nostro dirigente nazionale Procaccini, e all’assessore Marcuzzi espressioni della grande comunità umana di Fratelli d’Italia. Per questo chiedo alla Regione ed al governo di attivarsi per non lasciare sola Terracina e prendere tutte quelle misure che consentano alla città di ritornare rapidamente alla normalità”. Lo dichiara il senatore di Fratelli d’Italia, Massimo Ruspandini.
