Caregiver, Bellucci: Roma Capitale calpesta privacy e dignità, Gualtieri lontano dal sociale


“Che Gualtieri non puntasse sul sociale si era capito, ma arrivare anche a replicare il metodo sciatto che caratterizza la sua amministrazione anche nei confronti dei caregiver – figure dimenticate dalle istituzioni – è indegno. Raccolgo quindi la denuncia del Consiglio Direttivo del Comitato Rete SupeRare che ha reso noto il contenuto mortificante, approssimativo e inadeguato della scheda trasmessa dal Campidoglio ai caregiver familiari al fine dell’ottenimento del contributo a loro dedicato. Un documento sbagliato nella sostanza, farcito di domande personali e senza alcuna attenzione nei confronti delle difficoltà emotive che la condizione del proprio caro a cui si prestano le cure comporta. Quanto denunciato dalle associazioni di Caregiver mette a nudo un nervo scoperto della Capitale: l’inadeguatezza nell’affrontare tematiche sociali complesse e la totale ignoranza dei più basilari criteri nella redazione di documenti che possono ledere la privacy e la sensibilità di chi vive condizioni familiari difficili. Gualtieri, l’impercettibile sindaco di Roma, si svegli dal torpore e intervenga ritirando un documento il cui contenuto è totalmente scollato dal fine che intende perseguire. Non si fa gossip sulla sofferenza delle persone.”
Lo dichiara Maria Teresa Bellucci, deputata e capogruppo di Fratelli d’Italia in commissione Affari sociali.


