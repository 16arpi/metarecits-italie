Elezioni, Meloni al tg3: FdI movimento dei patrioti, nostri voti mai per Governo di inciucio con Pd o M5s


«Fratelli d’Italia non è un movimento schierato con Fi o con la Lega Nord: siamo alleati, siamo competitori, siamo un partito che porta il proprio valore aggiunto. Vogliamo essere il movimento dei patrioti e con gli altri cerchiamo di trovare una sintesi». Lo ha detto il presidente di Fratelli d’Italia e candidato premier, Giorgia Meloni nel corso di una intervista al TgTre Rai. «Penso che gli italiani il 4 marzo abbiano solamente due scelte: o votano per il centrodestra, l’unico che può raggiungere una maggioranza o ci sarà il caos. E all’interno del centrodestra chiediamo agli italiani di scegliere Fratelli d’Italia perché siamo l’unico partito che non si è mai seduto a trattare con Renzi in questa legislatura. I nostri voti per un governo di inciucio non ci saranno mai, né con un inciucio con il Pd né con i 5 stelle», ha detto Meloni. Alla domanda sul Lazio il presidente di Fratelli d’Italia ha spiegato: “Per me Rampelli resta la figura migliore. Questo non toglie che dall’inizio come Fratelli d’Italia abbiamo lavorato all’unità della coalizione. La cosa che ci interessa di più è dare un governo forte, stabile e capace ai cittadini del Lazio e spero che sia anche l’obiettivo dei mie alleati. Non sempre ho avuto questa impressione».
