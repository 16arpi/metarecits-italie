Fascismo, Cirielli: La sinistra di Renzi fa ridere, rincorre fantasmi. Si preoccupi di dittature comuniste

“Fratelli d’Italia-Alleanza Nazionale voterà contro la proposta di legge del Pd sull’apologia del fascismo perché processa idee e non fatti. Il fascismo non esiste più e, quindi, non rappresenta un pericolo in senso giuridico. Esistono, invece, fior di dittature comuniste, Cuba, Venezuela, Nord Corea, oltre quelle islamiche come in Turchia e in Arabia Saudita di cui bisognerebbe preoccuparsi semmai”. È quanto dichiara Edmondo Cirielli, deputato di FdI-An.
“Fa davvero ridere la sinistra di Renzi – spiega – che ha depenalizzato tanti reati e creato una sorta di impunità con gli svuotacarceri e percorsi estintivi dei reati con condotte riparatorie senza il parere delle vittime, ha approvato una riforma delega del carcere grazie alla quale i recidivi usciranno con facilità e, invece, insegue fantasmi morti e sepolti”.
“Gli italiani sono tartassati da rapine e furti in abitazione – conclude Cirielli – e il Pd ha come principale preoccupazione quella di fare reati contro le forze dell’ordine e contro un fenomeno storico, morto e sepolto più di settant’anni fa. Paradossale”.
