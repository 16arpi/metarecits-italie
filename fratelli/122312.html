Covid, FdI: Speranza chiarisca su dosi di vaccino buttate

Interrogazione FDI: “Necessario evitare spreco”
“Fratelli d’Italia chiede al ministro della Salute Roberto Speranza chiarimenti circa la notizia riportata da alcune fonti di stampa secondo cui alcune dosi di vaccino anti Covid-19 sarebbero state buttate in seguito a impreviste cancellazioni da parte degli operatori sanitari delle relative prenotazioni per l’inoculazione della dose a loro riservata. La notizia, già confermata dal direttore generale della ASL dell’Alto Adige, sarebbe legata alla diffidenza del personale sanitario verso la somministrazione del vaccino”. 
Lo dichiarano, in una nota, Francesco Lollobrigida capogruppo di Fratelli d’Italia e Marcello Gemmato, segretario della Commissione Affari Sociali della Camera.
“Al governo – concludono i due esponenti di FDI – chiediamo inoltre di sapere quali iniziative intenda adottare al fine di integrare con urgenza la programmazione strategica e i relativi processi inerenti la campagna vaccinale anti Covid-19 affinché si eviti l’inutile spreco di dosi vaccinali e la conseguente sostituzione celere di chi non vuole sottoporsi a vaccinazione con altri soggetti aventi diritto”.
