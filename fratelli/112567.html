Lavoro, Rizzetto: Di Maio ha bisogno di un navigator (video QT)

“L’unica persona che ha bisogno di un navigator è il ministro Di Maio che sul tema del lavoro continua a brancolare nel buio. Molto spesso dice delle cose che vengono contraddette il giorno seguente. In Anpal, attualmente lavorano 650 precari, che secondo il ministro del Lavoro dovrebbero formare i navigator.
Precari che formeranno altri precari. Coloro che dovrebbero trovare ad altri un lavoro a tempo indeterminato saranno più precari dei beneficiari stessi di quel lavoro, cosa che non sarebbe avvenuta con la proroga dei concorsi e delle graduatorie. Si rischia inoltre che i navigator, precari, che troveranno una buona offerta di lavoro la tengano per sé e non la diano al proprio interlocutore.
Questo è il rischio che il ministro del Lavoro Di Maio sta facendo correre a migliaia di persone che, per una mera campagna elettorale, credono ancora a queste buffonate”.
Così Walter Rizzetto, capogruppo di Fratelli d’Italia in commissione Lavoro illustrando in aula il Question time di FDI.
 



