Manovra, Cirielli: Emendamento per estendere decreto dignità a precari forze armate. Obbligo morale del Parlamento

“Il Parlamento estenda gli effetti del decreto dignità al comparto Difesa e Sicurezza. Ho depositato un emendamento alla manovra per chiedere che anche i precari nelle forze armate e nel comparto Sicurezza possano beneficiare della trasformazione del contratto a tempo indeterminato previsto con la riforma del mercato del lavoro”: lo annuncia Edmondo Cirielli, Questore della Camera dei Deputati e parlamentari di Fdi.
“Credo che l’approvazione dell’emendamento sia un obbligo morale del Parlamento verso tutti i militari che rischiano la vita senza vedere riconosciute tutele. E’una risposta concreta alla vergogna delle vergogne, il precariato nelle Forze Armate e del personale del Comparto Sicurezza. Si chiede semplicemente di applicare le norme del decreto dignità nella parte in cui, superati certi limiti temporali, è sancita la trasformazione del contratto a tempo determinato in tempo indeterminato – spiega Cirielli
“Il blocco prima e la riduzione del turnover poi nelle forze armate, voluti dai governi delle larghe intese, Monti, Letta, Renzi e Gentiloni, hanno creato una situazione paradossale: abbiamo militari precari, ma idonei, da 5 -6 anni ai quali è stata preclusa la strada della stabilizzazione prevista con il decreto dignità. E’ giunto il momento di cancellare questa inaccettabile discriminazione verso i nostri militari” –   conclude il Questore
