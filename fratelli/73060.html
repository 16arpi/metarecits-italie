#italiaoltreconfini. Promozione e tutela di una Identità

Una due giorni online per mettere l’accento su quanto sia strategico promuovere l’identità, in una fase storica e culturale dedita invece all’omologazione forzata.
Questo l’obiettivo di “#italiaoltreconfini. Promozione e tutela di una Identità”, iniziativa organizzata dal gruppo al Senato di Fratelli d’Italia che si svolgerà sabato 15 e domenica 16 maggio dalle ore 15 in diretta streaming sul canale Facebook di FdI Senato, dedicata alle comunità dei nostri connazionali in Nord America e Sud America. 
L’iniziativa, a cui parteciperanno il Dipartimento Italiani nel mondo e quello Esteri di FdI, vuole sensibilizzare le forze politiche italiane e di quelle delle nazioni in cui sono presenti le nostre comunità alla tutela dei nostri connazionali, e più in generale, dell’italianità nel mondo. Le comunità italiane, infatti, sono straordinari canali diplomatici per promuovere il Made in Italy. Un ruolo, quello di testimonial dell’italianità, che non può essere dimenticato dalle istituzioni e che, invece, va difeso, promosso, aiutato e valorizzato, riaffermando quel legame forte e indissolubile con la Madrepatria dei tantissimi italiani che vivono all’estero.
