Dl Sicurezza: sì della Camera, risposta concreta alle richieste dei cittadini

“Esprimo piena soddisfazione per l’approvazione della Camera del nuovo decreto Sicurezza, un provvedimento atteso e necessario che segna un passo decisivo verso il ripristino della legalità e la tutela della proprietà privata. Grazie al governo Meloni saranno finalmente snellite le procedure di sgombero degli immobili occupati abusivamente, ponendo fine a una situazione di ingiustizia che per troppo tempo ha penalizzato cittadini onesti e proprietari legittimi.
Questo governo dimostra ancora una volta di saper ascoltare le richieste dei territori e di agire con determinazione per garantire sicurezza, ordine e rispetto delle regole. Si tratta di un segnale forte e concreto: lo Stato c’è e protegge chi rispetta la legge”. Lo dichiara il senatore di Fratelli d’Italia, Gianni Berrino, capogruppo FdI in commissione Giustizia al Senato della Repubblica.
“Fratelli d’Italia non avallerà mai un sistema per il quale gli abusi vengono tollerati e i proprietari si vedono negati i propri diritti. Dopo anni di silenzi e rinvii, la difesa della proprietà privata torna finalmente una priorità. Questo decreto, inoltre, serve a tutelare maggiormente i cittadini e le forze dell’ordine da chi scende in piazza convinto di poter seminare violenza nelle nostre città pensando di rimanere impunito. Il nuovo testo prevede, ad esempio, una tutela rafforzata per chi indossa una divisa con aggravanti per i reati di resistenza e lesioni contro pubblici ufficiali, l’estensione delle tutele legali, ma anche la dotazione di videocamere a bordo delle pattuglie.
Tra i vari provvedimenti sono previsti sussidi per le vittime dell’usura, nuove disposizioni per la sicurezza negli istituti penitenziari e nei Centri per migranti e nuove misure contro il fenomeno delle borseggiatrici. E ancora, nel capitolo delle norme contro il terrorismo, viene introdotto il reato di detenzione e diffusione di materiale finalizzato ad attività terroristiche, colmando un vuoto normativo che durava da anni. Insomma, dopo anni di promesse mai mantenute dai governi precedenti, Fratelli d’Italia e la maggioranza che sostiene il governo Meloni passano ai fatti. Prendiamo atto che Pd, M5S e gli altri partiti di opposizione si sono schierati, ancora una volta, contro misure concrete che tutelano maggiormente i cittadini e coloro che garantiscono la loro sicurezza, ossia le forze dell’ordine. Gli italiani se lo ricorderanno”, afferma il deputato di FdI Imma Vietri al termine della votazione in Aula.
