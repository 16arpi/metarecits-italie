Sgombero Roma, Cirielli: Governo tuteli poliziotti, becera polemica su frase funzionario

“Appare incredibile che un variegato mondo della sinistra con spezzoni di governo abbia duramente criticato i poliziotti a seguito dell’azione di sgombero richiesta dalla Magistratura a Roma. È stata strumentalizzata una frase di un funzionario di polizia, peraltro assolutamente giustificata dalla situazione, perché è del tutto legittimo “rompere le braccia” a chi lancia bombole di gas o pietre o bastoni che potevano provocare la morte di poliziotti o altre persone”. È quanto dichiara Edmondo Cirielli, deputato di Fratelli d’Italia-Alleanza Nazionale, responsabile del Dipartimento Giustizia del partito.
“Ai dirigenti apicali della Polizia chiediamo di applicare la legge 121 scrupolosamente, perché una volta al governo valuteremo secondo le normative vigenti eventuali atti illeciti disciplinari adottati solo per compiacere un governo estremista e nemico delle forze dell’ordine. Al ministro Minniti chiediamo, invece, di porre fine immediatamente a tutte le occupazioni abusive in Italia, innanzitutto perché sono reati e non impedirli equivale a cagionarli ma soprattutto perché al ministro come massima autorità di Polizia di Stato compete far rispettare la legalità”.
“Chiediamo, infine, l’espulsione immediata ed, eventualmente, la perdita del diritto d’asilo, anche tramite iniziative normative se necessarie, per gli stranieri responsabili dei gravi disordini accaduti. Esprimiamo massima solidarietà al funzionario di polizia coinvolto in questa becera polemica e in generale a tutti i poliziotti, vittime di un linciaggio senza precedenti, che solo la sinistra al potere poteva scatenare”.
