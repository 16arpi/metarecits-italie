Disabili: vergognoso atto discriminatorio. Presentata interrogazione

“La vicenda dei passeggeri che si sono rifiutati di cedere il posto, regolarmente prenotato da 27 ragazzi disabili e dai loro accompagnatori, su un regionale Genova – Milano, è vergognosa. Per questo abbiamo immediatamente presentato un’interrogazione parlamentare ai Ministri competenti – Trasporti, Disabilità e Giustizia. Quanto accaduto è una sconfitta della civiltà, è intollerabile che dei prepotenti si possano arrogare il diritto di negare la possibilità di viaggiare liberamente a delle persone disabili e che nessuno sia intervenuto per garantire loro tale servizio. Siamo davvero giunti a  quell’ homo homini lupus che lo Stato di Diritto si è da sempre imposto di voler combattere? I Ministri competenti devono rispondere chiaramente e dirci che tipo di società vuole garantire lo Stato.  Chiediamo che venga promosso il concetto di “Livello Essenziale di Trasporto”, in ragione del rispetto di quel diritto alla mobilità per tutti richiamato più volte nella Costituzione italiana e nelle carte internazionali.”

Lo dichiarano Maria Teresa Bellucci, capogruppo FDI in commissione affari sociali, e Marco Silvestroni, capogruppo FDI in commissione trasporti, poste e telecomunicazioni della Camera dei Deputati.
