Torino: dura condanna per aggressione a nostri militanti

“Condanniamo gli ennesimi atti di violenza che nuovamente vedono come teatro la città di Torino. L’atteggiamento permissivo, e addirittura dialogante, da parte dell’amministrazione comunale di centrosinistra con il mondo dell’estremismo, come Askatasuna, rende più facile il verificarsi di simili episodi. Questa volta, le vittime di questa violenza non sono le Forze dell’Ordine, ma militanti e simpatizzanti di Fratelli d’Italia, che hanno subito l’assalto a un gazebo del partito. Mi auguro che quanto accaduto possa trovare un’ampia condanna da parte di tutte le forze politiche, perché chiaro deve essere il messaggio: il confronto politico, anche se aspro, non deve mai travalicare i confini del rispetto della democrazia e della libertà”. Lo dichiara il presidente dei senatori di Fratelli d’Italia, Lucio Malan.
“Come capogruppo di Fratelli d’Italia alla Camera dei deputati esprimo la mia più ferma condanna per la vile aggressione subita dai militanti del partito durante il presidio in corso Racconigi a Torino. Alle vittime delle solite violenze di teppisti rossi vada la mia piena vicinanza. Gli episodi di teppismo perpetrati dai centri sociali antagonisti contro cittadini oggi, e verso le Forze dell’ordine nei giorni scorsi rappresentano un attacco intollerabile alla democrazia e alla libertà di espressione, pilastri fondamentali della nostra Repubblica. Ringrazio le Forze dell’ordine per essere intervenute oggi in maniera tempestiva, evitando che la situazione degenerasse ulteriormente. Tuttavia, non possiamo tollerare che la città di Torino sia ostaggio di questi gruppi organizzati, che sfruttano la violenza come strumento di intimidazione e sopraffazione. È necessario un segnale forte: i responsabili di questi atti vanno individuati e perseguiti con fermezza. Difendere l’ordine pubblico e la sicurezza dei cittadini deve essere una priorità per ogni amministrazione locale”, afferma il capogruppo di Fratelli d’Italia alla Camera dei deputati, Galeazzo Bignami.
“Se qualcuno pensa di intimorire Fratelli d’Italia con la violenza ha sbagliato indirizzo. Non ci fermeranno. Solidarietà ai nostri militanti e un ringraziamento sentito alle forze dell’ordine: come ogni giorno difendono la libertà e la sicurezza dei cittadini e oggi lo hanno fatto fermando un’aggressione violenta. Basta ammiccamenti della sinistra ai centri sociali. Il tentativo del sindaco del Pd Lo Russo di regalare ad Askatasuna la sede occupata è un pericoloso segnale di copertura istituzionale dei teppisti”, conclude in una nota il deputato e responsabile organizzazione di Fratelli d’Italia, Giovanni Donzelli.
