Sicurezza, mobilitazione FdI a Genova in difesa delle forze&#8230;

…DELL’ORDINE E DELLA LEGALITÀ. La legalità e le difficoltà del comparto Sicurezza-Difesa sono i temi al centro della manifestazione che Fratelli d’Italia-Alleanza Nazionale terrà giovedì 28 maggio a Genova. La mobilitazione “Dalla parte della legalità. Sempre!” prenderà il via alle ore 17 in piazza Banchi e vedrà la partecipazione del presidente nazionale Giorgia Meloni, del deputato di FdI Ignazio La Russa e degli esponenti locali del movimento.
«I recenti gravissimi episodi di violenza di Milano e Genova – dichiara il presidente di Fratelli d’Italia, Giorgia Meloni – hanno acceso i riflettori sulle difficoltà in cui versa il comparto sicurezza. I nostri uomini in divisa, malpagati e spesso senza sufficienti mezzi a disposizione, sono sempre più soli a contrastare l’illegalità. Fratelli d’Italia è vicina alle forze dell’ordine e intende ribadirlo con forza anche attraverso la manifestazione di Genova e analoghe iniziative in tutta Italia».
