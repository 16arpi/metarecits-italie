Governo, Crosetto: Maggioranza non esiste più, Letta rassegni dimissioni

“L’accanimento terapeutico per mantenere in vita una maggioranza che non esiste ha raggiunto un punto di non ritorno. Sarebbe opportuno che il presidente Letta si preparasse in modo serio a rassegnare le dimissioni. E l’unico modo serio è un provvedimento legislativo che confermi l’eliminazione dell’Imu per quest’anno e definisca il 2014, che blocchi l’aumento dell’Iva e che definisca le risorse necessarie per la proroga della cassa integrazione e gli esodati.
  
Su questi temi tutte le forze politiche, sia di maggioranza che di opposizione, devono garantire un’approvazione rapidissima in Parlamento. Parallelamente va approvata la modifica della legge elettorale, sempre che PdL, Pd e M5S vogliano veramente eliminare il porcellum. È assolutamente vero ciò che sostiene il Presidente della Repubblica Napolitano e cioè che è meglio avere un governo e cercare un po’ di stabilità che andare alle elezioni, ma il presupposto per un governo è quello di una maggioranza che ci creda e lo voglia sostenere. Quella maggioranza non c’è più e non mi pare ne esista un’altra alternativa o nuova. Come sempre, negli ultimi vent’anni, l’innesco della crisi e l’impossibilità di dialogo sono generati dal rapporto e dallo scontro magistratura-politica. Scontro che continuerà perché la debolezza della politica italiana non consente interventi di riforma seri ed equilibrati”.
È quanto dichiara il coordinatore nazionale di Fratelli d’Italia, Guido Crosetto. 
Roma, 25 agosto 2013
