Europa: parere positivo nomina Selvaggi

“Soddisfazione per il parere positivo della Commissione per il Controllo dei bilanci (CONT) del Parlamento europeo alla nomina di Manfredi Selvaggi come componente italiano della Corte dei Conti europea. Durante la sua audizione Selvaggi ha confermato i propri requisiti di assoluta competenza, che hanno portato all’approvazione della sua candidatura ad ampia maggioranza. In vista della Plenaria che dovrà confermare questa indicazione, ci auguriamo che tutti gli eurodeputati italiani vogliano cogliere l’occasione per dare un segnale di unità sostenendo insieme a noi un profilo di assoluto livello come quello di Manfredi Selvaggi”. Lo dichiara in una nota il capodelegazione di Fratelli d’Italia-Ecr al Parlamento europeo Carlo Fidanza.
“Nuovo smacco per la sinistra anti italiana in Europa: la Commissione per la revisione dei bilancio del Parlamento Europeo, nonostante l’opposizione pretestuosa e faziosa dei parlamentari del Partito Democratico e dei 5Stelle, ha espresso parere favorevole alla nomina, di competenza del Consiglio Europeo, del dr. Carlo Alberto Manfredi Selvaggi a membro italiano della Corte dei Conti europea. Un ennesimo schiaffo per i testimonial di Schlein e Conte in Europa, incapaci di esprimersi con serenità su di un magistrato contabile dalla vasta esperienza e acclarata professionalità, reo tuttavia ai loro occhi di ricoprire l’incarico di capo della struttura di missione del Pnrr”, sottolinea Tommaso Foti, capogruppo di Fratelli d’Italia alla Camera.
