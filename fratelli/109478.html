FdI presenta alla Camera una mozione per modificare la &#8220;circolare Gabrielli&#8221;

Fratelli d’Italia ha presentato oggi alla Camera dei deputati una mozione per chiedere al Governo Conte la modifica della cosiddetta “circolare Gabrielli” sulle manifestazioni pubbliche, diramata all’indomani dei fatti accaduti a Torino la sera del 3 giugno 2017 durante la proiezione della finale di Champions League in Piazza San Carlo, nel corso dei quali oltre 1500 persone sono rimaste ferite e una donna ha perso la vita.

Questa iniziativa è tra le prime di una serie di proposte che Fratelli d’Italia porterà in Parlamento per sostenere i sindaci, i veri “patrioti del territorio”, che lavorano spesso in totale solitudine per colpa di uno Stato sempre più burocratizzato e sempre meno attento alle esigenze dei Comuni.

La mozione di Fratelli d’Italia chiede al Governo di “assumere urgenti iniziative volte a rivedere l’impianto della normativa, realizzando una semplificazione delle procedure e una riduzione dei costi, riconducendo le responsabilità per le manifestazioni in luoghi pubblici o aperti al pubblico sotto la regia e il controllo degli organi di Governo dei singoli territori, Sindaco, Polizia municipale e Prefetture” e di “mettere a disposizione dei Comuni, ove necessario, uomini e mezzi atti a migliorare la sicurezza e la prevenzione nelle manifestazioni”.

Scarica qui il testo in pdf della mozione
