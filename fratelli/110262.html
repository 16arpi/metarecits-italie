Crollo ponte, Rotelli: Interrogazione a Toninelli su disastro Genova

“Sulla tragedia di Genova è opportuno fare chiarezza ed assolutamente necessario individuare le varie responsabilità.
Da recenti notizie di stampa si evince che: ‘Autostrade per l’Italia è l’unica responsabile per la manutenzione del ponte, esegue con personale proprio ispezioni ed autocertificazioni, oppure le affida a consulenti pagati dalla medesima società’. E’ pertanto mia intenzione, non appena riprenderanno i lavori parlamentari, depositare un’ interrogazione urgente indirizzata al Ministro dei Trasporti Danilo Toninelli.
Gli italiani e soprattutto i familiari delle vittime devono conoscere chi si è occupato,  o meglio avrebbe dovuto occuparsi,  della sicurezza del viadotto crollato, come pure gli onorari che sono liquidati.
La stessa trasparenza, richiesta per il ponte Morandi di Genova, sarà estesa anche al resto delle opere in concessione ad autostrade (ponti, viadotti, gallerie).”
Lo dichiara in una nota il deputato di Fratelli d’Italia, Mauro Rotelli.
