Rosa: &#8220;Sviluppo Basilicata&#8221; diventerà una banca? FdI chiede chiarezza

“Le informazioni in nostro possesso e l’intenzione di Pittella di trasformare la società in house Sviluppo Basilicata in ‘banca’ pubblica impongono un approfondimento dello stato in cui versa attualmente la società. Per questa ragione abbiamo presentato un’interrogazione per conoscere i dettagli del suo bilancio e in particolare modo i ricavi conseguiti in questi anni, le spese del personale sostenute, le operazioni concluse e il loro stato per i filoni di attività relativi al Fondo di Garanzia per il Circolante delle Imprese, al Fondo regionale di Venture Capital e al Fondo di Garanzia PO FESR Basilicata 2007-2013 per le PMI. Si tratta di un approfondimento necessario per capire fino in fondo la realtà delle cose. In verità si tratta di un passaggio che dovrebbe fare il Governo regionale prima di avventurarsi in tali investimenti e che, come emerso dalla riunione con le minoranze della settimana scorsa, pare non abbia fatto. Per gli anni 2013-2014, la società Sviluppo Basilicata ha chiuso con perdite di circa 1 milione di euro a fronte di ricavi rivenienti dall’attività che non arrivano a 2 milioni di euro, somma nettamente inferiore al solo costo sostenuto per il personale. Il personale è composto da circa 30 persone, di cui almeno tre dirigenti e facenti funzioni. Ma la cosa che preoccupa di più è, a quanto pare, il tasso di insolvenza esistente rispetto ai fondi di garanzia gestiti, tasso che arriverebbe al 30%. Se l’informazione fosse corretta, prima di fare il passo più lungo della gamba, dovremmo capire come sono state fatte le istruttorie e quali le banche esterne che hanno ‘beneficiato’ direttamente, tramite la loro clientela, dei fondi regionali. Attendiamo risposta immediata alla nostra interrogazione. È necessario fare chiarezza e dissipare qualsiasi dubbio, prima di incorrere negli stessi errori fatti negli anni passati, quando, investimenti sbagliati come i derivati, hanno portato più svantaggi che benefici. Speriamo che Pittella comprenda il messaggio che vogliamo mandargli prima di avventurarsi nella creazione della ‘banca pubblica’. Il fatto che si tratti di soldi pubblici dovrebbe indurre il Governatore ad essere più attento nel loro utilizzo”.
Lo dichiara il portavoce regionale di FdI-An della Basilicata, Gianni Rosa.
Potenza, 25 gennaio 2016
