Ddl Delrio, Cirielli: Aumenterà spesa e burocrazia

«Il ddl Delrio sul riordino degli Enti Locali è anticostituzionale e antidemocratico e sarà cassato dalla Corte Costituzionale come i decreti “Salva Italia” e “Spending review”, perché disciplina lo svuotamento delle competenze dell’Ente Provincia con legge ordinaria, provocando soltanto caos e diseconomie con gravi danni ai cittadini, cui non saranno più erogati i servizi fondamentali in maniera adeguata». E’ quanto dichiara Edmondo Cirielli, responsabile nazionale degli Enti Locali di Fratelli d’Italia, presente alla 30ª Assemblea Nazionale dell’Anci in corso a Firenze.
  
 
«I poteri di area vasta – spiega – verranno assegnati solo ai grandi Comuni, segnatamente ai capoluogo di provincia. Le stesse Città Metropolitane nasceranno monche, determinando un grande vulnus per la democrazia. Non saranno più eletti dal popolo, infatti, né i responsabili di area vasta che sostituiranno le Province né i presidenti delle Città Metropolitane che coincideranno, a danno dei comuni viciniori, con il sindaco della città capoluogo della Regione».
 
 
Roma, 23 ottobre 2013
