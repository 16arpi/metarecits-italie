Dl sicurezza. Fdi Senato: Testo troppo morbido è compromesso a ribasso della Lega con M5S 

FdI sconcertata per bocciatura emendamenti, ma li ripresenterà in Aula
“Il testo del Decreto sicurezza approvato in Commissione Affari costituzionali è troppo morbido, frutto di un compromesso al ribasso della Lega con il M5S. Addirittura il provvedimento che giungerà in Aula nel corso delle votazioni è stato reso ancora più blando con il ritiro di una serie di emendamenti da parte del governo. Fratelli d’Italia è sconcertata per la bocciatura da parte della maggioranza di tutti gli emendamenti che erano stati presentati, volti a migliorare il decreto e dare maggiore sicurezza agli italiani. Sono state bocciate le richieste di abolizione, veramente e non a parole, della cosiddetta protezione umanitaria; di sgombero dei campi rom abusivi; di revoca della protezione internazionale per i reati di sfruttamento della prostituzione e istigazione a delinquere; di potenziamento dell’operazione ‘Strade sicure’; di istituire sezioni speciali nei Tribunali per il contrasto alla mafia nigeriana e cinese; di rafforzare l’attività di contrasto alle occupazioni abusive; di prevedere misure a favore delle Forze dell’Ordine. Ciononostante Fratelli d’Italia non si arrende e ripresenterà tutti i suoi emendamenti in Aula al Senato, per provare a dare agli italiani la sicurezza di cui hanno drammaticamente bisogno”. Lo dichiara in una nota il gruppo al Senato di Fratelli d’Italia.
