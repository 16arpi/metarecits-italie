Vicenda Indesit-Whirpool, Taglialatela: Il Governo Renzi abbandona il sud

“L’annuncio della chiusura dello stabilimento Indesit di Carinaro rappresenta l’ennesimo schiaffo dato al nostro Sud ed è la conferma del disinteresse che il Governo Renzi ha nei confronti del mezzogiorno in generale e della Campania in particolare”.
Così in una nota Marcello Taglialatela, Parlamentare napoletano di Fratelli d’Italia – An nonché Responsabile delle Politiche per il Mezzogiorno del Partito.
“Le decisioni prese dell’americana Whirpool colpiranno soprattutto la Campania e rappresentano l’ennesimo attentato ad uno storico polo industriale leader nel settore della produzione di elettrodomestici e strategico per l’economia e lo sviluppo dei nostri territori”, ha aggiunto Taglialatela.
“Queste sono le prime conseguenze della riforma del lavoro voluta dal Partito Democratico e dal Governo nazionale”.
“Renzi si mostra ancora una volta incapace di garantire e tutelare i poli di eccellenza presenti nel meridione e nella nostra Regione. E’ in atto un vero e proprio attentato all’economia del Sud a cui Renzi ed i suoi Ministri assistono da “complici” inermi”, ha incalzato il Deputato napoletano.
“Fratelli d’Italia – Alleanza Nazionale sarà in prima linea, così come accaduto per la vicenda Finmeccanica,  nella battaglia a difesa del livello occupazionale di Indesit e dell’indotto che ne deriva, nonché dei circa 800 lavoratori e delle loro famiglie”, ha concluso l’on. Taglialatela.
