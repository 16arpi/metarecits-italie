Ue, Fidanza (FdI) e Fontana (LN): M5s fa parte del sistema che finge di combattere

“Siete per la sovranità (moneta, confini, democrazia) o per l’Euro e gli Stati Uniti d’Europa? Per la difesa delle economie nazionali o per il Ttip e la Bolkestein che mettono a rischio migliaia di imprese italiane? Per una nuova alleanza con la Russia di Putin o per le sanzioni di Obama? Per il blocco dell’invasione e dell’islamizzazione o per l’Europa dell’accoglienza indiscriminata? Per la tutela della famiglia e della vita o per la lobby Lgbt? Perché è questa la partita che oggi si gioca in Europa e non solo. Questi sono i campi in cui è necessario schierarsi. E alla prova dei fatti, quando c’era da schierarsi, Grillo ha cercato di portare il M5S nel campo sbagliato, quello del sistema che fingono di combattere”.
E’ questo il duro attacco che gli esponenti di Fratelli d’Italia e Lega Nord, Carlo Fidanza (già capodelegazione FdI a Strasburgo) e Lorenzo Fontana (attuale capodelegazione salviniano), sferrano al M5S in un editoriale a quattro mani pubblicato dal magazine online Barbadillo.it . “In tutta Europa – concludono Fidanza e Fontana – quello che viene spregiativamente chiamato ‘populismo’ fa rima con identità e non con il grillismo liquido. Cari eletti ed elettori del M5S, il re è definitivamente nudo: se ancora credete che un’alternativa è possibile, sapete dove trovarci”.
