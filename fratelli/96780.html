Immigrazione, Crosetto: Da governo messaggio chiaro, in Italia si sta bene se si è delinquenti o clandestini

«La Camera ha approvato la legge delega in materia di messa alla prova: un provvedimento dal nome innocuo ma dai riflessi pesantissimi. Da oggi migliaia di delinquenti torneranno in libertà pronti a commettere altri reati.
  
Ma saranno sereni perché il governo ha dimostrato loro che il delitto paga e che in Italia tutti hanno da temere tranne i banditi. Come se non bastasse, nello stesso provvedimento, è contenuta la depenalizzazione del reato di immigrazione clandestina. Altro messaggio che, come un tam tam, si diffonderà ovunque. La sintesi è semplice: in Italia se si è delinquenti o stranieri clandestini, si sta benissimo. Il dramma inizia invece per chi nasce qui da genitori italiani e si trova marchiato a due settimane di vita con un codice fiscale. Forse converrebbe a tutti prendere la cittadinanza di un qualunque Paese fuori dall’Unione europea e tornare poi da clandestino. Nessuno ti direbbe nulla, non esisteresti per il fisco o per Equitalia e saresti più forte della giustizia. Grazie Matteo Renzi. A parte le parole, questo è il secondo atto vero della tua leadership politica. Il primo era stato la svendita di Bankitalia».
È quanto dichiara il coordinatore nazionale di Fratelli d’Italia-Alleanza nazionale, Guido Crosetto.
Roma, 2 aprile 2014
