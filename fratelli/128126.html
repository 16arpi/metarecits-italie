Agricoltura: rinvio del testo opportunità per il settore bio

“È con enorme soddisfazione che accogliamo la decisione di rinvio della discussione del ddl sull’agricoltura biologica da parte della commissione Agricoltura. Ha sollevato non pochi dubbi il tema dell’equiparazione del metodo biodinamico al metodo biologico, tema su cui Fratelli d’Italia è contraria da anni. Questo disegno di legge costituisce sicuramente un pilastro fondamentale per l’ammodernamento delle nostre politiche agricole, anche rispetto al percorso tracciato con la Commissione europea, tuttavia l’equiparazione tra metodo biologico e biodinamico costituisce un vulnus pericoloso. Ne ha parlato ampiamente la Senatrice a vita Elena Cattaneo, eminente biologa e sicuramente non una militante di Fratelli d’Italia, ma ne ha parlato ampiamente anche il premio nobel Giorgio Parisi, sicuramente anch’egli non un militante di Fratelli d’Italia: la scienza non può essere ascoltata a ritmi alterni, o è parte integrante dei nostri processi decisionali o non lo è, alla maggioranza spetta decidere. La crescente condivisione della nostra posizione, finora largamente minoritaria, è dimostrazione del valore della nostra opposizione patriottica e rispettosa dell’interesse nazionale.”
Lo dichiarano, in una nota, i parlamentari di Fratelli d’Italia Monica Ciaburro e Maria Cristina Caretta, rispettivamente Segretario e Capogruppo in commissione Agricoltura a Montecitorio.
