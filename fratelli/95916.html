Scuola, Rampelli: Interrogazione a Carrozza su classe stranieri &#8216;Besta&#8217; di Bologna

UNA FOLLIA CHE AUMENTA DIFFERENZE
 «Fratelli d’Italia presenterà un’interrogazione parlamentare al ministro dell’Istruzione Carrozza sul caso della scuola media “Besta” di Bologna, nella quale è stata istituita una classe esclusivamente composta da studenti stranieri. L’attivazione di “classi-ponte”, seppur temporanee e sperimentali, rappresenta l’inversione del principio di equa distribuzione tra bambini italiani e bambini stranieri che deve essere assicurato nelle scuole italiane per garantire effettivi processi di integrazione».
  
 
È quanto dichiara il vice capogruppo alla Camera di Fratelli d’Italia, Fabio Rampelli.
«Disapplicare come fin qui accaduto, sotto i colpi di una furia ideologica, questa norma di buon senso, introdotta nel 1994 da un decreto del Presidente della Repubblica e disciplinata da circolari emanate da ministri sia di centrosinistra che di centrodestra, è una follia che produce solo danni e degenerazioni. Rendere inefficace questo provvedimento non aiuta i bambini stranieri e le loro famiglie ad inserirsi nella nostra società, ma contribuisce solo ad aumentare la distanza e le differenze, e l’episodio della scuola “Besta” ne è testimonianza», ha aggiunto Rampelli.
Roma, 5 novembre 2013
