Prescrizione, FdI a maggioranza: Valutare nostro subemendamento. Ha già parere favorevole di esponenti Lega

“La maggioranza di governo valuti con molta attenzione il subemendamento sulla prescrizione che è stato presentato da Fratelli d’Italia in commissione Giustizia alla Camera e che ha già trovato il parere favorevole di molti parlamentari della Lega che hanno condiviso il suo contenuto, la ratio e le finalità: lasciare i termini della prescrizione se in primo grado si viene assolti perché chi è dichiarato innocente ha diritto di avere certezze in tempi ragionevoli, e farli decadere qualora l’imputato venisse invece condannato e sia quindi lui a chiedere un ulteriore intervento dello Stato. Questa è una proposta di assoluta buona fede e che potrebbe trovare un largo consenso e risolvere l’annoso problema della lunghezza dei processi, salvaguardando al contempo i diritti degli imputati e della magistratura stessa. Il nostro invito al governo e alla maggioranza M5S-Lega è quello dunque di non procedere con il paraocchi su un provvedimento così importante ma di valutare attentamente la nostra proposta che è senz’altro migliorativa del testo approvato al Senato”.
Lo dichiara in una nota Riccardo Zucconi, deputato di Fratelli d’Italia e primo firmatario del subemendamento.
