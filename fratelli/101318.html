Sicurezza, Taglialatela ad Alfano: Più interventi e meno dichiarazioni

“Da sempre mi batto contro la depenalizzazione dei reati perpetrata attraverso indulti, amnistie e sconti di pena.” “Gli episodi di criminalità diffusa che stanno caratterizzando la città di Napoli negli ultimi tempi sono indicativi del lassismo con cui la sinistra di Governo di Alfano e Renzi sta affrontando il tema e di come il Sindaco di Napoli stia, nel contempo, sottovalutando il problema. La sinistra preferisce agire con lo strumento delle amnistie e degli indulti piuttosto che adoperarsi per la costruzione di nuove carceri, determinando così una insicurezza costante per l’incolumità dei nostri cittadini ”, è quanto dichiarato dal Parlamentare di Fratelli d’Italia – Alleanza Nazionale Marcello Taglialatela commentando la visita del Ministro Alfano a Napoli che stamattina ha presieduto una riunione del Comitato provinciale per l’ordine e la sicurezza pubblica.
“Intanto a Napoli continuano gli omicidi e le sparatorie. Solo qualche giorno fa si è arrivati addirittura ad esplodere colpi di kalashnikov contro le abitazioni in pieno giorno.
Alfano e De Magistris si sono dimostrati fino ad oggi inadeguati e fallimentari nell’affrontare il problema”.
“Come Fratelli d’Italia abbiamo presentato nei giorni scorsi il nostro pacchetto sicurezza attraverso il quale chiediamo città più sicure e che i criminali restino in galera per tutto il periodo previsto dalla pena, senza che siano applicati sconti di pena, indulti o amnistie.
Vi è bisogno che sia garantita la certezza della pena affinché chi si macchia di reati gravi non usufruisca di provvedimenti di perdono che gli consentano di reiterare i crimini e di rappresentare un pericolo per la società. E’ tempo di dire basta agli sconti ai criminali”, ha aggiunto ilParlamentare napoletano.
“In più, tra i vari passaggi della nostra proposta, chiediamo che le forze dell’ordine vengano messe nelle condizioni di operare. Per questo abbiamo chiesto un aumento degli stipendi e l’assunzione di nuovi 20 mila agenti”, ha concluso Taglialatela.
