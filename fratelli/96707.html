Dimissioni in bianco, Totaro: Sono una sciagura per i lavoratori e il tessuto produttivo,si alla proposta

“Le conseguenze dimissioni in bianco non colpiscono solo i lavoratori ma l’intero tessuto produttivo della Nazione, perché le imprese che mettono in atto tale pratica realizzano  una forma di concorrenza sleale nei confronti di quelle imprese che, invece, adempiono con rigore a tutti gli obblighi e le responsabilità sociali”. E’ quanto ha dichiarato il deputato di Fratelli d’Italia-Alleanza nazionale Achille Totaro intervenendo in aula sulla pdl contro le dimissioni in bianco. 
  
“Se a ciò si aggiunge il costo che deriva allo Stato – e quindi alla collettività – per le indennità di disoccupazione corrisposte ai soggetti irregolarmente “dimessi” e ai futuri costi pensionistici- ha puntualizzato- appare ancora più evidente come sia assolutamente necessario affrontare con determinazione e risolvere questo problema.Si tratta infatti di un tema di civiltà che attiene alla nostra visione del mondo del lavoro, su come vogliamo che sia la nostra stessa società. La nostra Costituzione reca due importantissime, a mio avviso, previsioni in materia di lavoro: l’articolo 35, laddove prevede che la Repubblica tuteli «il lavoro in tutte le sue forme ed applicazioni», e l’ articolo 37, in base al quale «La donna lavoratrice ha gli stessi diritti e, a parità di lavoro, le stesse retribuzioni che spettano al lavoratore. Le condizioni di lavoro devono consentire l’adempimento della sua essenziale funzione familiare e assicurare alla madre e al bambino una speciale e adeguata protezione». Questa ingiusta e  diffusa pratica, colpisce in una percentuale più alta le donne.  Questo perché le donne, nel momento in cui scelgono di diventare madri, sono troppo spesso considerate un peso dai propri datori di lavoro. E questa forma di discriminazione si aggiunge a quelle già subite dalle lavoratrici nel nostro mercato del lavoro sia rispetto alle mansioni che sono chiamate a svolgere, sia rispetto al loro trattamento stipendiale e al conseguente trattamento pensionistico. Per garantire il pieno rispetto dei diritti delle lavoratrici e dei lavoratori -ha concluso Totaro- Fdi sosterrà questa proposta di legge a testimonianza di come la nostra sia un’opposizione che valuta attentamente tutte le iniziative”.
Roma, 25 marzo 2014
