Marò, FdI: Commissioni Esteri e Difesa si pronuncino oggi su delegazione, già sufficiente immobilismo governo

«Fratelli d’Italia torna a chiedere ai presidenti delle commissioni Esteri e Difesa di pronunciarsi oggi stesso in merito alla nostra proposta, lanciata ieri anche nel corso della manifestazione di solidarietà ai due marò, di organizzare una delegazione parlamentare composta da tutte le forze politiche che possa recarsi in India e verificare l’effettiva situazione di Salvatore Girone e Massimiliano Latorre.
  
Responsabilmente in questi giorni,  non abbiamo annunciato la partenza di una nostra delegazione già pronta perché preferiamo che sia il Parlamento a muoversi. Ma se ciò non avvenisse nelle prossime ore saremo costretti a muoverci autonomamente. L’immobilismo del governo Letta è già più che sufficiente».
Lo dichiarano i fondatori di Fratelli d’Italia Giorgia Meloni, Ignazio La Russa e Guido Crosetto.
Roma, 14 gennaio 2014
