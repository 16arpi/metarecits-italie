Made in Italy. La Pietra: Settore agroalimentare italiano sotto attacco dell&#8217;Europa

“Siamo sotto attacco dell’Europa, perchè le direttive sono sempre più stringenti e ‘strangolano’ la creatività e la specificità dei nostri prodotti. L’Europa continua, con le sue norme, a decidere cosa sia meglio per la nostra Nazione senza tenere conto delle singole specificità territoriali. Fratelli d’Italia è da sempre schierata a difesa dell’agricoltura e del Made in Italy, e quindi siamo soddisfatti che finalmente la maggioranza abbia preso coscienza di queste problematiche” così il senatore di Fratelli d’Italia, Patrizio La Pietra, componente della Commissione agricoltura durante la discussione sulle mozioni a tutela del settore agroalimentare italiano in Senato. “Una concezione massiva dell’agricoltura, norme e divieti impossibili sulla pesca, disincentivi alla produzione di latte e formaggi e una globalizzazione senza misura, sono solo alcuni dei tanti attacchi che l’Italia sta subendo su questo comparto, che solo con l’export ha un valore stimato in 130 miliardi. Forse è proprio questo che comincia a rappresentare un problema per molti” continua La Pietra. “Se a ciò aggiungiamo il documento in discussione alle Nazioni Unite, che dietro la copertura della salute umana cela l’ennesimo colpo alla nostra filiera agroalimentare, è chiaro lo scenario di essere sotto attacco” conclude il senatore La Pietra.
