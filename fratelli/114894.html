Agricoltura. Caretta: Valorizzare prodotti De.Co.

“Valorizzare i prodotti De.Co. (prodotti a denominazione comunale di origine) per valorizzare il territorio. Questa e’ la motivazione per la quale ho presentato un ordine del giorno che e’ stato approvato in aula e che impegna il Governo a prevedere misure che favoriscano e incentivino la produzione dei prodotti De.Co.”. E’ quanto dichiara l’on. Maria Cristina Caretta, deputato di Fratelli d’Italia. “Sono fermamente convinta- continua- dell’importanza degli alimenti con denominazione comunale di origine perche’ questi prodotti agroalimentari tradizionali sono veri e propri marchi di garanzia che attestano l’origine locale del prodotto, ne raccontano e ne fissano la composizione e ne garantiscono gli ingredienti ai consumatori. Si fa un gran parlare del nostro made in Italy e di come occorra impegnarsi per valorizzarlo. Bene, i prodotti De.Co. rispondono a questa necessita’, spetta ora a noi impegnarci per non disperdere queste importanti risorse”.
