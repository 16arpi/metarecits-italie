Ventimiglia, Cirielli: Per forze dell&#8217;ordine situazione è insostenibile

“La situazione a Ventimiglia è ormai insostenibile. Lo è soprattutto per le nostre forze dell’ordine che operano in un territorio dove la gestione del fenomeno immigrazione conferma la totale inadeguatezza del governo rispetto ad un’emergenza epocale”. È quanto dichiara Edmondo Cirielli, deputato di Fratelli d’Italia-Alleanza Nazionale.
“Lo ripetiamo da tempo – spiega -. Non è possibile continuare così. È inaccettabile che le nostre donne e i nostri uomini in divisa lavorino in condizioni di estrema precarietà. La divulgazione del video relativo al poliziotto che allontanava un immigrato alla stazione di Ventimiglia ad opera di estremisti di sinistra vicini ai 5 Stelle dimostra solo quanto l’immigrazione incontrollata di persone che provengono da società arretrate stia mettendo a dura prova la possibilità di lavorare in un clima di serenità per le forze dell’ordine, come denunciato dal Coisp. In realtà, si vorrebbe subdolamente dare una visione molto distante da quello che i nostri servitori dello Stato fanno quotidianamente per garantire sicurezza”.
“Il governo smetta di far finta di niente – conclude Cirielli -. Affronti la situazione con serietà. I cittadini e le nostre forze dell’ordine, a cui va la mia solidarietà, meritano rispetto e non indifferenza”.
