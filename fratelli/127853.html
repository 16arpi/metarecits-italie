Sassoli, Fitto: politico di grande spessore, mancherà alla politica e a tutti noi

“La prematura scomparsa di David Sassoli ha lasciato un vuoto che ognuno di noi tenterà di colmare con i ricordi di un uomo gentile e di un politico di grande spessore. Non possiamo non ricordare il suo garbo istituzionale, il suo senso di responsabilità anche durante la pandemia quando ha garantito che i lavori del Parlamento europeo non si fermassero. Non è un mistero che il Presidente Sassoli aveva visioni e posizioni diverse dal nostro gruppo, a partire dal processo di riforma dell’Ue, che spesso ci ha portato anche a “vivaci” scambi di opinione. Ma questo non ci mai ha impedito di avere in questi anni, sia in quest’aula, ma anche all’interno della Conferenza dei Presidenti, di avere un confronto costruttivo e rispettoso, cifra della sua intelligenza e sensibilità politica. Ma David per non era solo il Presidente del Parlamento, era diventato anche un amico”. Così il copresidente del gruppo Ecr-FdI al Parlamento europeo, Raffaele Fitto, intervenendo a Strasburgo durante la cerimonia di commemorazione del presidente David Sassoli. “In questi anni il nostro rapporto è cresciuto e si è consolidato proprio perchè si poggiava sul rispetto reciproco delle nostre idee.Esprimo a mio nome e del gruppo Ecr il piu’ sincero cordoglio alla moglie Alessandra, ai figli Giulio e Livia e alla sua comunità politica. Mancherà alla politica e a tutti noi”.
