Milano-Cortina, FdI: Olimpiadi occasione unica per l&#8217;Italia


Fidanza: vogliamo investimenti e non decrescita a 5 stelle

“Le Olimpiadi rappresentano un’occasione unica in termini di investimenti, attrattività e visibilità non solo per la Lombardia ed il Veneto ma per tutta l’Italia. Dagli studi effettuati dalle università Bocconi di Milano e Ca’ Foscari di Venezia, i Giochi potrebbero avere un impatto sulla produzione di 2,85 miliardi in Lombardia e 1,46 miliardi nell’area veneta, con un valore aggiunto rispettivamente di 1,21 e 0,73 miliardi, per un’occupazione totale di circa 26 mila posti di lavoro”.
Così Lara Magoni, assessore al Turismo, Marketing Territoriale e Moda della Regione Lombardia intervenendo a Catania agli stati generali del turismo organizzati da Fratelli d’Italia.
“Per il comparto – ha aggiunto il vice presidente vicario di Federalberghi, Giuseppe Roscioli – è impellente operare una riforma del sistema per ridare centralità al turismo, a partire dalla Riforma del Titolo V e dalla ricostituzione di un Ministero dedicato”. Per il capogruppo di Fdi al Parlamento europeo Carlo Fidanza “vogliamo un’Italia coraggiosa che non abbia timore di investire su queste opportunità, tutto il contrario della decrescita a 5 Stelle. Per questo a Bruxelles sto lavorando alla costituzione di un comitato di sostegno alle Olimpiadi 2026 che coinvolgerà parlamentari e stakeholders da tutta Europa”. ”Spiega Luca De Carlo, deputato di Fdi e sindaco di Calalzo di Cadore: “Il turismo presuppone cultura dell’accoglienza e professionalità, doti che i territori dovranno acquisire in fretta”. “L’impegno di Aci nel turismo e negli eventi – ha concluso il Direttore turismo ACI Marco Bruschini – ha assicurato all’Italia il GP di F1, lo sviluppo della Targa Florio, il rafforzamento della Coppa d’oro delle Dolomiti. Ringraziamo Fratelli d’Italia perché sta tenendo viva l’attenzione su questo settore con passione e coraggio”.
