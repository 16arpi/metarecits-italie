Def, Silvestroni: Sostegno agli anziani e metropolitana leggera dei castelli. Ecco le mie priorità

“Rilancio della mobilità in Provincia di Roma e assistenza gratuita agli anziani soli. Queste le mie proposte all’interno della risoluzione che Fratelli d’Italia depositerà in questi giorni al Documento di Economia e Finanza”. Così ha esordito il deputato di FdI, Marco Silvestroni, nel commentare il Def la cui discussione è al via alla Camera proprio questa settimana. “Nel dettaglio – spiega Silvestroni – ho chiesto che siano adottati dal Governo provvedimenti che supportino con concrete agevolazioni fiscali i pensionati a basso reddito riconosciuti bisognosi di accompagno sgravandoli totalmente dai contributi fiscali per gli assistenti agli anziani. Chi ha contribuito con lavoro, tasse e sacrifici per una vita intera, al benessere della propria famiglia e della patria, deve avere riconosciuta la possibilità di una vecchiaia serena e dignitosa. E se gli anziani hanno diritto all’assistenza i più giovani devono essere messi in condizioni di costruire il proprio futuro in modo agevole. Da qui la necessità di rilanciare la mobilità della Città Metropolitana di Roma Capitale e di semplificare e migliorare la vita a centinaia di migliaia di pendolari, lavoratori e studenti che per fare qualche decina di chilometri verso la Capitale impiegano fino a tre, quattro ore al giorno. È ora – conclude Silvestroni – di tirare fuori dai cassetti, finanziare e finalmente realizzare i progetti del prolungamento delle linee metropolitane di Roma rendendo la città una vera capitale europea. La metropolitana dei castelli non è una chimera!”
