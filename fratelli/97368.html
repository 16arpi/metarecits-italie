Incendi Sardegna, Meloni: Governo sblocchi patto di stabilità&#8230;

…PER AIUTARE COMUNI E RICONOSCA STATO CALAMITÀ NATURALE. «Di fronte alla piaga degli incendi che è tornata a colpire la Sardegna, lo Stato deve dare un forte segnale contro chi distrugge un territorio bellissimo e mette a repentaglio vite e patrimonio naturale.
  
Oggi la nostra solidarietà va ad Arbus e al Medio Campidano, al Sulcis e ai territori dell’oristanese colpiti, mentre rivolgiamo i ringraziamenti più sentiti ai Vigili del Fuoco, al Corpo Forestale, alla forestale della Sardegna e ai tanti volontari, tra cui molti agricoltori e allevatori, per il grande lavoro fatto per fronteggiare le fiamme. Fratelli d’Italia-Alleanza Nazionale chiede al Governo di sbloccare il patto di stabilità per quei Comuni virtuosi che si trovano nelle condizioni di dover ripartire dopo aver subito questo gravissimo flagello, soprattutto alla luce di quanto accaduto lo scorso anno: devastanti incendi ma nessun aiuto concreto alle comunità colpite da parte dell’Esecutivo. Inoltre, considerando che sono tantissime categorie che hanno subito danni gravissimi che di certo non si esauriscono in un’estate o in breve tempo, come ad esempio gli allevatori che non potranno pascolare il proprio bestiame per almeno dieci anni, chiediamo che venga riconosciuto lo stato di calamità naturale deliberato dalle Amministrazioni». 
È quanto dichiara il presidente di Fratelli d’Italia-Alleanza Nazionale, Giorgia Meloni. 
Roma, 8 luglio 2014
