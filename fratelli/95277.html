Destra, Crosetto: Più che ‘cosa nera’ vogliamo ‘cosa vera’

«Basta che qualcuno inizi a pensare ed a parlare di una riflessione seria o di un cantiere di idee in movimento nel centrodestra e subito parte il fuoco di sbarramento. In primis alcuni quotidiani sempre pronti ad attaccare chiunque abbia il coraggio di non piegarsi alla corrente o ad alcuni poteri forti. E poi, a ruota, arriva il fuoco ‘amico’, i ruggiti dei conigli e cioè le prese di distanza di quelli che ‘avrebbero voluto ma…’. Ma tenevano famiglia, ma volevano sicurezza, ma avevano paura, ma non avevano trovato gli attributi, ma avevano bisogno di un seggio sicuro. Ora sembrano avere paura che un atteggiamento di dignità, di libertà e di coraggio possa far risaltare negativamente la loro scelta di tranquillità e sicurezza. Stiano tranquilli, in Italia finora ha sempre pagato mettersi nella scia dei vincitori, accontentarsi di qualche briciola ed avere un po’ di potere da gestire e qualcuno che ti dia uno straccio di macchina non pagata da te per farti sentire importante. Quelli che pensano che le battaglie vadano combattute senza chiedersi quale sarà il destino di singoli non vanno di moda. Ma noi ci rivolgiamo a queste persone. Quelle che hanno ancora la voglia di credere che la politica non sia un modo per sbarcare il lunario ma il luogo dove immaginare e costruire un futuro per i nostri figli. Più che una ‘cosa nera’ vorremmo costruire una ‘cosa vera’. Per questo sono orgoglioso e contento di aver fatto una parte del mio percorso politico recente con Giorgia Meloni, perché lei è vera».
È quanto dichiara Guido Crosetto, coordinatore nazionale di Fratelli d’Italia.
Roma, 13 giugno 2013
