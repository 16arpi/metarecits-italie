Bolkestein, Rampelli: Proroga è soluzione monca, Governo taglia fuori ambulanti e guide turistiche

“La notizia da parte del Governo circa la proroga che consente per i prossimi 15 anni di escludere dall’applicazione della direttiva Bolkestein i lavoratori del comparto balneare è una soluzione monca. Ricordiamo all’esecutivo che la sciagurata direttiva deve essere risolta attraverso la fuoriuscita definitiva, cosa che hanno fatto altri paesi Ue. Per evitare che società straniere si trovino a poter gestire il patrimonio nazionale, non solo le nostre coste e gli arenili, ma anche piazze e monumenti occorre essere determinati. Questa maggioranza pasticciata, finora, ha dato il via libera a una proroga dei termini per l’applicazione della direttiva solo per i balneari, una mezza misura che oltretutto esclude i commercianti su aree pubbliche e le guide turistiche. In questo modo vengono puniti tutti, ma specialmente operatori di fiere e mercati, guide turistiche abilitate e i rispettivi indotti. 5 Stelle e Lega Nord si sveglino, se non hanno il fegato per estromettere le categorie produttive dai diktat europei estendano almeno la proroga anche agli ambulanti e alle guide turistiche, anziché lasciarli in balia della concorrenza sleale”.
E’ quanto dichiara in una nota Fabio Rampelli, vicepresidente della Camera e deputato di Fdi.
