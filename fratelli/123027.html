Covid, La Russa: Spiace solo FdI a favore riapertura locali fino alle 22

Centrodestra riacquisti libertà tolta da governo ammucchiata
“Pur apprezzando l’apertura della Lega che alla fine ha deciso di astenersi e di qualche singolo senatore del centrodestra, spiace constatare che solo Fratelli d’Italia abbia votato a favore dell’emendamento a firma mia e del senatore Totaro che chiedeva – nel pieno rispetto delle norme sanitarie e di sicurezza –  la riapertura fino alle ore 22 dei bar, ristoranti, pub, gelaterie e pasticcerie della fascia gialla e, almeno fino alle 18, per gli stessi locali in fascia arancione. Si trattava di un provvedimento importante, che oltretutto avrebbe garantito minori occasioni di assembramento per i cittadini e che lo stesso centrodestra aveva a lungo sostenuto in questi mesi proprio perché avrebbe dato una boccata di ossigeno a tante attività messe in ginocchio dal Covid e dalle scellerate decisioni del governo Conte. Da parte sua, Fratelli d’Italia continuerà la battaglia a favore di queste piccole e medie imprese e si continuerà ad appellare a tutte le forze politiche di centrodestra affinché possano riacquistare quella libertà che un ‘governo ammucchiata’ gli impedisce”.
Così Ignazio La Russa, Vicepresidente del Senato e senatore di Fratelli d’Italia.
