Centrodestra, Meloni: Bene disponibilità Fitto, primarie strumento irrinunciabile

«Ben venga la disponibilità di Raffaele Fitto per le primarie in Puglia: se esiste la volontà di costruire una piattaforma comune del centrodestra il primo passo da compiere è stabilire il metodo per far scegliere ai cittadini…
  
…qual è il modello di centrodestra nel quale si riconoscono, che considerano più credibile e che meglio può rappresentare le loro idee e i loro valori.
Fratelli d’Italia-Alleanza nazionale, che ha fatto di questo strumento democratico e meritocratico un suo pilastro, aveva già chiesto di organizzarle in Piemonte per scegliere il candidato presidente. E il risultato ottenuto con un centrodestra che si è presentato ai piemontesi in ordine sparso, dimostra che le primarie sono uno strumento irrinunciabile per tornare a vincere. Siamo lieti che dalla Puglia possa iniziare un percorso che dovrà riguardare anche tutte le altre regioni che andranno al voto nei prossimi mesi, a partire dall’Emilia Romagna e la Calabria per le quali si potrebbe votare in autunno».
È quanto dichiara il presidente di Fratelli d’Italia-Alleanza nazionale, Giorgia Meloni.
Roma, 25 luglio 2014
