Unioni civili, Rampelli: miccia che può far esplodere governo

‘Come volevasi dimostrare, Matteo Renzi con le proposte lanciate ieri a tutto campo per il patto di coalizione, ha acceso delle micce che potrebbero scoppiare sul governo”. Lo sottolinea il vice capogruppo alla Camera di Fratelli d’Italia, Fabio Rampelli. ‘Oggi non si parla che di unioni civili, un fuori tema che spacca la maggioranza e ruba tempo prezioso alla risoluzione di questioni molto più urgenti.
  
Penso ai recenti, drammatici dati sulla povertà che negli ultimi mesi e’ cresciuta in maniera preoccupante con un terzo degli italiani a rischio indigenza se non si fa rapidamente qualcosa. Mi riferisco alle misure per le famiglie, per i giovani senza lavoro, per le imprese in affanno. Di ciò si dovrebbero occupare governo e maggioranza 24 ore su 24, queste sono le questioni prioritarie sulle quali si dovrebbe spendere il massimo impegno, non la discussione su materie che possono essere tranquillamente affrontate in un periodo più sereno per gli italiani. La politica alla guida della Nazione sta nuovamente dimostrando di non essere all’altezza del compito che le e’ stato affidato: avere i conti in ordine, seppur sul filo, e lo spread in calo, non significa essere fuori dalla crisi, non vuol dire che l’economia si e’ rimessa in moto. Per questo servono le riforme strutturali, il taglio e la razionalizzazione della spesa pubblica, la riduzione delle tasse. Ma di ciò non si vede neanche l’ombra perché sono problematiche complesse da risolvere, meglio distogliere l’attenzione su altri argomenti, buoni anche, magari, per provocare l’implosione della maggioranza”, conclude Rampelli.
Roma, 3 gennaio 2013
