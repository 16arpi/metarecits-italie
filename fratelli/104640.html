Puglia, Marcello Gemmato: Adesione Congedo rappresenta un valore aggiunto

Un ritorno a casa per Erio Congedo che questa mattina, alla presenza del presidente nazionale Giorgia Meloni, del presidente regionale Marcello Gemmato e della dirigenza pugliese di Fratelli d’Italia, ha annunciato in conferenza stampa la sua adesione al partito.
“Sicuramente oggi Fratelli d’Italia acquisisce un altro tassello importante della propria crescita con l’ingresso di Erio Congedo tra le nostre fila. Quindi Fratelli d’Italia sbarca finalmente anche in Consiglio regionale ed è sempre di più un punto di riferimento per chi voglia costruire e ricostruire un centrodestra credibile e a vocazione maggioritaria che intende governare la Nazione, dicendo che gli italiani vengono prima di tutto e rimettendo gli italiani, i loro interessi, i loro bisogni, i loro diritti al centro dell’azione politica. La scelta di Erio, ma anche la scelta di tanti altri uomini e donne che si stanno avvicinando a FdI, dimostra come in questi anni abbiamo lavorato senza avere poteri forti alle nostre spalle, in rappresentanza degli italiani per ridare da una parte una casa alla storia della destra italiana ma anche per avvicinare esperienze politiche diverse. La scorsa settimana sono entrati due consiglieri comunali sempre di Lecce. Quindi sono molto molto fiera del lavoro che stiamo facendo”, il commento del presidente Giorgia Meloni.

“Il mio è un approdo naturale -ha dichiarato Congedo- in un partito fondato su principi, valori ed orizzonti culturali che mi sono sempre appartenuti e per i quali mi sono sempre battuto; seguirò Giorgia Meloni e la sua classe dirigente, che hanno mostrato un’importante attenzione nei miei confronti ma soprattutto nei confronti del territorio e di chi lo rappresenta”.
Per il presidente regionale Marcello Gemmato, Congedo rappresenta un valore aggiunto ed è la conferma di quanto il partito stia crescendo a livello sia locale sia nazionale; “Sono certo che Erio saprà rappresentare egregiamente in Regione le istanze dei pugliesi e del partito tutto”, ha chiosato Gemmato.

