Agenzia delle entrate, Rizzetto: Esposto alla Corte dei Conti per assunzioni irregolari di dirigenti

La Corte dei Conti dovrà indagare se le nuove assunzioni di dirigenti fatte dalle Agenzie Fiscali, in particolare dall’Agenzia  delle Entrate,  abbiano o meno determinato danno erariale. Lo chiede il deputato di Fratelli d’Italia-Alleanza nazionale Walter Rizzetto che, dopo innumerevoli interrogazioni, ora  ha presentato un esposto alla magistratura contabile denunciando la prosecuzione di una prassi già giudicata illegittima dalla Corte Costituzionale.
“L’attribuzione di funzioni dirigenziali attraverso procedure illegittime e discrezionali è fuori controllo- afferma Rizzetto- Posti vacanti sono stati attribuiti attraverso l’istituzionalizzazione di posizioni organizzative speciali e posizioni organizzative a tempo agendo in maniera per nulla trasparente e legittima con affidamenti di posti su base fiduciaria”.
“Il che- ha aggiunto il deputato di Fdi-An- determina un danno erariale perché  questi nuovi dirigenti saranno stipendiati, e anche profumatamente dall’agenzia, quindi dai soldi di tutti gli italiani, molti dei quali vessati con metodi poco ortodossi dalla stessa Agenzia delle Entrate. Non è escluso che queste assunzioni  avranno ripercussioni nella gestione delle pratiche destinate ai contribuenti”.
“Se le Agenzie fiscali- ha concluso Rizzetto-  hanno bisogno di personale a copertura di posti vacanti nella pianta organica, bandiscano i necessari concorsi: l’importante è che si ponga fine a questo ufficio di collocamento arbitrario e illegittimo”.
SCARICA ESPOSTO ALLA CORTE DEI CONTI IN PDF
