Memoria, De Priamo: Min. Istruzione non cancelli ricordo Giuseppe Tosi

Scriverò al Ministero dell’Istruzione per evitare che il ricordo del martire italiano Giuseppe Tosi, maestro di frontiera e direttore del distretto scolastico istriano di Abbazia, ucciso dai titini nel 1945, sia cancellato dalla geografia scolastica di Roma e del Lazio. Il processo di riorganizzazione ministeriale, che prevede accorpamenti di più istituti scolastici della stessa zona, non può prevedere la paradossale e inaccettabile cancellazione dell’unico personaggio appartenente alla categoria degli infoibati in Istria a cui è intitolata una scuola nella nostra città e nella nostra Regione.  Sarebbe un vero affronto nei confronti della nostra storia nazionale oltre che una palese violazione della legge che istituisce il Giorno del ricordo delle vittime dei massacri delle foibe e dell’esodo giuliano-dalmata.
È quanto dichiara Andrea De Priamo, vicecapogruppo di ‘Fratelli d’Italia’ in Assemblea capitolina.
Torno inoltre a chiedere all’assessore De Palo di attivarsi per intitolare, in tempi brevi, una scuola della Capitale a Norma Cossetto, dando seguito alla mozione approvata all’unanimità dall’Aula Giulio Cesare e rimasta ancora lettera morta. Su entrambe le questioni avevo avuto rassicurazioni anche dallo stesso De Palo in commissione scuola, per questo chiedo all’assessore di mantenere gli impegni presi, anche per tutelare la nostra identità nazionale, ha concluso De Priamo.
