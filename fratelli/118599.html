Coronavirus, Bellucci: Vittoria, approvato emendamento FdI per uscite disabili

“Sono estremamente soddisfatta dell’approvazione, in Commissione Salute e Affari Sociali della Camera dei Deputati, dell’emendamento di Fratelli d’Italia, di cui sono firmataria, al DL 19/2020 Coronavirus che fa finalmente chiarezza su una questione segnalata dalle famiglie di disabili e con disturbi dello spettro autistico e consente con una netta previsione legislativa le uscite dall’ambiente domestico a persone con disabilità intellettiva, sensoriale, motoria, con disturbi dello spettro autistico e problematiche psichiatriche e comportamentali. 
Con l’approvazione di tale emendamento siamo orgogliosi di aver contribuito a garantire il benessere psico-fisico di quelle persone più fragili che a causa della pandemia da Coronavirus stanno affrontando difficoltà ancor maggiori e stanno rischiando di perdere progressi acquisiti in anni di terapia. 
Auspichiamo che il Governo possa accogliere altri contributi di Fratelli d’Italia che si dimostrano sempre tesi alla tutela degli italiani e alla difesa, in particolare, dei più fragili”. 
È quanto dichiara Maria Teresa Bellucci, deputato e responsabile nazionale del Dipartimento Terzo Settore di Fratelli d’Italia, nonché capogruppo della XII Commissione Salute e Affari Sociali.




