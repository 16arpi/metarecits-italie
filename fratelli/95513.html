Casa, Taglialatela: Garantire rifinanziamento del fondo affitti

«Nel 1998 fu stanziata, con la legge 431, una disponibilità di denaro consistente per intervenire a favore delle famiglie più deboli, con redditi bassi, nell’ambito della politica dei fitti. Nel 2012 il governo ha azzerato il fondo della 431 e questo ha fatto aumentare in maniera esponenziale, nel corso degli ultimi mesi, gli sfratti per morosità. Le somme assegnate alle Regioni da distribuire alle fasce deboli, affittuarie in regime di libero mercato, sono passate dai 143 milioni di euro del 2010 a 0 euro per il 2012-13. Chiedo quindi al governo quali interventi intende assumere per garantire il rifinanziamento della legge 431». 
È quanto ha dichiarato oggi al question time alla Camera Marcello Taglialatela, deputato di Fratelli d’Italia, illustrando al ministro delle Infrastrutture e dei Trasporti Maurizio Lupi un’interrogazione sulla legge 431/98 sul sostegno all’accesso alle abitazioni in locazione. Il ministro Lupi ha convenuto sulla premessa fondamentale dell’interrogazione e ha impegnato il governo a reperire le risorse, nella prossima legge di stabilità, per ricostituire il fondo. 
Taglialatela ha dichiarato in replica: «Come parlamentare di Fratelli d’Italia invito il ministro non solo a un impegno generico di rifinanziamento del fondo, ma anche ad avviare un tavolo di consultazione con tutti i soggetti: le associazioni degli inquilini, le associazioni dei piccoli proprietari, le associazioni sindacali, perché anche in questo modo si potrà trovare una soluzione. Ma la risposta dovrà tener conto che non si tratta solo di una questione di infrastrutture, ma anche e soprattutto di un problema di carattere sociale».
 Roma, 17 luglio 2013
