Veneto, al via la nuova squadra di Fdi: Berlato nuovo portavoce regionale

Sergio Berlato è il nuovo portavoce di Fratelli d’Italia in Veneto. Lo ha annunciato il presidente di FdI, Giorgia Meloni, nel corso conferenza stampa presso il Palazzo Ferro-Fini di Venezia. Berlato, che è anche capogruppo del movimento in Consiglio regionale, sarà affiancato da due vice: Raffaele Speranzon e Luca De Carlo.  “All’indomani delle elezioni – ha spiegato Meloni – in cui il centrodestra ha dimostrato di poter essere competitivo se ben lavora, abbiamo deciso una riorganizzazione a tutti i livelli del nostro movimento, sulla base di un criterio meritocratico, e cioè utilizzando il principio del consenso, per scegliere chi rappresenta il partito ai massimi vertici”. “Nel nostro statuto – ha aggiunto Francesco Lollobrigida, responsabile nazionale del settore organizzazione di FdI – abbiamo scelto il meccanismo delle primarie, adottando il metodo più trasparente, e cioè affidandoci alle preferenze raccolte in sede elettorale, ovvero l’unico luogo controllato dallo Stato”. Ufficializzati anche i nuovi portavoce provinciali e le nuove costituenti, che completano la squadra di FdI sul territorio.












