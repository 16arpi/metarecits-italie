P.Chigi, Cirielli: Governo presenti norme per dignità comparto Difesa

  “Due episodi di violenza inaudita contro le Forze dell’Ordine, accaduti a distanza di ventiquattro ore, devono indurci a riflettere sull’opportunità di riconoscere maggiore dignità a questi cittadini per il lavoro che svolgono a difesa della nostra sicurezza e libertà. Un sacrificio quotidiano che, purtroppo, viene alla ribalta solo in tragici eventi come questi, in Italia come in Afghanistan, nei quali ci ricordiamo di loro. Eppure, in questi ultimi anni, i Governi hanno introdotto norme economiche ed ordinamentali punitive, prima con Tremonti e poi con la Fornero, con l’appoggio di alcuni e l’acquiescenza di molti, mortificando le donne e gli uomini in uniforme, che servono la Patria per quattro soldi, amati dal popolo, ignorati se non sopportati dallo Stato. Non è certamente il momento di strumentalizzare politicamente l’accaduto ma neanche si può ignorare il sacrificio di questi martiri moderni della libertà. Non si può più aspettare. Tutte le forze politiche e il Governo si attivino per presentare un pacchetto di norme a favore di questi cittadini straordinari che si battono ogni giorno contro la barbarie per la legalità e la difesa della nostra Italia”.
 
Lo dichiara Edmondo Cirielli, deputato di Fratelli d’Italia.
Roma, 28 aprile 2013
 
 
