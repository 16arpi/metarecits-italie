Città metropolitana, Silvestroni: Finalmente al via lavori di messa in sicurezza spazi esterno liceo Foscolo di Albano Laziale

“Dopo 10 mesi dalla mia istanza in Città Metropolitana sono finalmente partiti oggi, 18 luglio, i lavori per la messa in sicurezza e riqualificazione degli spazi aperti e del campo polifunzionale oltre che per l’ottenimento del certificato prevenzione incendi presso il liceo Ugo Foscolo di Albano. E’ motivo per me di particolare soddisfazione aver contribuito a rendere più sicura ed efficiente una struttura frequentata da centinaia di giovani di Albano e di tutti i Castelli Romani. Una promessa che avevo fatto ai ragazzi, costretti a convivere con delle strutture esterne in pessimo stato di conservazione, e che oggi è stata mantenuta. L’ex Provincia di Roma deve tornare ad avere quel ruolo di ente di prossimità per assistere comuni e amministratori e dare risposte e servizi ai cittadini. Tutte le scuole provinciali hanno bisogno di manutenzione così come le strade, le cui condizioni sono sotto gli occhi di tutti. La revisione della legge Delrio è da sempre una delle mie priorità e non mi fermerò finché non verrà ripristinata l’elezione diretta del sindaco metropolitano e dei consiglieri, restituendo così finalmente al popolo la sua sovranità” lo ha dichiarato in una nota il deputato di Fratelli d’italia nonché capogruppo in Città Metropolitana, Marco Silvestroni.
