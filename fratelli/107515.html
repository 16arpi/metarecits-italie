Gioventù nazionale: Con Parisi per ricucire il rapporto fra giovani e politica

Si è tenuto presso il comitato elettorale di Fratelli d’Italia, in via Malfante 83, l’ incontro tra il candidato del centrodestra alla presidenza della Regione Lazio Stefano Parisi e Gioventù nazionale. Alla conferenza stampa  hanno partecipato, oltre al candidato governatore del Lazio, il portavoce regionale del Lazio di Fratelli d’Italia Marco Marsilio, il Presidente di Gioventù Nazionale Fabio Roscani, i VicePresidenti di Gioventù Nazionale Mario Pozzi e Andrea Saponaro, il coordinatore regionale del Lazio di Gioventù Nazionale Federico Palla.

I giovani hanno consegnato a Parisi un manifesto programmatico di 10 punti tra i quali il  rilancio del lavoro, la riqualificazione della scuola, l’università e la genitorialità giovanile.

“Ho voluto partecipare a questo appuntamento perché credo che questi giovani, anticonformisti, abbiano ottime idee –ha dichiarato  Parisi – condivido tutto di questo manifesto. Mi impegno a portare avanti, in caso di vittoria, la ricostituzione del Forum Regionale dei Giovani e le politiche proposte da Gioventù Nazionale per l’imprenditorialità giovanile come l’aumento dei finanziamenti nei fondi per il riuso dei terreni demaniali e creazione di start up ”.

“Siamo qui per lanciare la nostra sfida generazionale nel Lazio –ha detto Fabio Roscani, Presidente di Gioventù Nazionale- ricucire il rapporto fra giovani e politica passa per il rilancio dell’occupazione, della possibilità di costituire una famiglia. Noi siamo diversi dai giovani di Macerata che incitano alle foibe”.

“Riallacciare i fili fra millenials e politica passa anche per i territori –ha commentato Federico Palla, coordinatore regionale del Lazio di GN- è dall’ascolto continuo dei ragazzi in ogni città e in ogni provincia che vogliamo riportare i giovani al voto”.
