Viverone: solidarietà a poliziotti aggrediti a martellate

“La brutale aggressione avvenuta sulla bretella Ivrea-Santhià a Torino durante la quale due agenti di polizia sono rimasti feriti a martellate è un episodio gravissimo e che conferma i rischi che corrono quotidianamente le Forze dell’Ordine. Preoccupa la crescente violenza contro chi serve lo Stato in divisa tutelando la nostra sicurezza. Ai vertici della Polizia e agli agenti feriti la mia vicinanza e quella del Senato della Repubblica”. Lo scrive sui social il presidente del Senato, Ignazio La Russa.
“Massima solidarietà ai poliziotti aggrediti questa mattina nella stazione di servizio di Viverone dal conducente di un veicolo. Ancora una volta le nostre forze dell’ordine sono vittime di inaudite violenze che condanniamo senza se e senza ma. Con l’auspicio di ricevere aggiornamenti positivi rispetto alle loro condizioni, esprimo vicinanza a nome del gruppo di Fratelli d’Italia alla Camera. Da parte nostra continua l’impegno per garantire maggiore sicurezza a chi ogni giorno rischia la propria vita per l’incolumità di tutti noi”, aggiunge Galeazzo Bignami, capogruppo di Fratelli d’Italia alla Camera.
“A loro va tutta la nostra gratitudine e l’impegno per approvare provvedimenti ormai indispensabili come il pacchetto sicurezza, a cui solo una sinistra ormai lontana anni luce dalla realtà può ancora opporsi”, conclude Augusta Montaruli, vice capogruppo di Fratelli d’Italia alla Camera.
