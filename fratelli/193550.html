Dal 26 al 28 aprile Conferenza programmatica &#8220;L&#8217;Italia cambia l&#8217;Europa&#8221;

“L’Italia cambia l’Europa” è il titolo della Conferenza programmatica di Fratelli d’Italia in programma dal 26 al 28 aprile a Pescara (piazza Primo Maggio), dove saranno allestiti spazi con tre sale per i dibattiti.
L’evento coinvolgerà tutta la classe dirigente di Fratelli d’Italia, a partire dai membri del governo e sarà l’occasione per affrontare i principali temi sulle politiche europee in vista delle elezioni dell’8 e 9 giugno.
“L’Italia cambia l’Europa” è anche lo slogan scelto da Fratelli d’Italia per le elezioni europee dell’8 e 9 giugno. Con Giorgia Meloni, l’Italia vuole portare in Europa l’esempio virtuoso del Governo, che lavora per uno Stato che non sia nemico ma alleato dei lavoratori e di chi produce. Per una visione pragmatica e non ideologica che sappia far convivere sviluppo e difesa della natura. Per difendere l’identità, contro ogni sottomissione culturale che vede l’Europa rinunciare alla sua storia per adottare quella degli altri. Per un rapporto paritetico coi paesi dell’Africa, adottando l’approccio del Piano Mattei.
La kermesse vedrà la partecipazione di parlamentari, amministratori, dirigenti locali, presidenti di circolo e la presenza di autorevoli testimonial della società civile, delle istituzioni, del mondo del lavoro e delle imprese, dell’associazionismo, delle eccellenze del management italiano.
La convention sarà inaugurata venerdì 26 aprile alle ore 15 e sarà conclusa domenica 28 con l’intervento del Presidente di Fratelli d’Italia e di Ecr, Giorgia Meloni.
Nelle prime due giornate si svolgeranno venti approfondimenti per discutere delle proposte che Fratelli d’Italia e i conservatori europei avanzeranno per l’Europa sui temi riguardanti: valori e identità, politica estera e difesa comune, lavoro, immigrazione, agricoltura, libertà religiosa, competitività per le imprese, economia, ambiente, pari opportunità, economia del mare, intelligenza artificiale, indipendenza tecnologica, contrasto alla criminalità, salute, piano Mattei, natalità.
Domenica 28, oltre alla chiusura di Giorgia Meloni, spazio agli interventi dei leader della coalizione – Matteo Salvini, Antonio Tajani, Maurizio Lupi, Lorenzo Cesa – che saranno preceduti da un’intervista al Presidente del Senato Ignazio La Russa.
