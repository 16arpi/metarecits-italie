Vaccini, Meloni: Fdi chiede radicale inversione di rotta con vaccinazioni a domicilio degli anziani e coinvolgimento medici di famiglia e farmacisti

«Oltre la metà degli over 80 non è stato ancora vaccinato: è un dato preoccupante che conferma le denunce di Fratelli d’Italia e gli errori, i paradossi e le assurdità nella campagna vaccinale. Penso alla follia di chiedere ad un over 80 di salire su un autobus affollato per andare a fare il vaccino o alla scelta di inoculare il siero a categorie di persone meno esposte. Fin dall’inizio chiediamo di mettere in sicurezza gli anziani, i più fragili e coloro che rischiano di più se contraggono il Covid ma finora il Governo non ha voluto ascoltarci. Serve una radicale inversione di rotta con vaccinazioni a domicilio degli anziani e l’allargamento immediato della platea di vaccinatori, attraverso i medici di famiglia e i farmacisti. Basta perdere tempo»
Lo dichiara il presidente di Fratelli d’Italia Giorgia Meloni.
