Voucher, Rizzetto: Pd e M5s corresponsabili

“Considerate le trasversali reazioni dopo il voto di ieri sera in Commissione Lavoro, il Pd ed il M5S si dividono la responsabilità di un danno enorme. Coldiretti, ad esempio, afferma che almeno 50.000 giovani non avranno più nessuna possibilità di integrazione al reddito mentre le famiglie da oggi non sapranno più come pagare collaboratori familiari che operavano anche nell’assistenza domiciliare ad anziani e disabili. Lo strumento andava regolamentato in modo ferreo, certo, non decapitato e proprio per questo abbiamo presentato in Commissione la proposta più innovativa. M5S invece ha fatto un vero copia incolla della proposta Damiano proponendo inoltre che in caso di errore o abuso il rapporto si sarebbe trasformato in contratto a tempo indeterminato, una follia. In questi mesi abbiamo ascoltato le parti e prodotto un testo apprezzato da molti, non è bastato. Il risultato sarà la nuova, incontrastata, emersione del lavoro nero, incontrollato. E tutto per un mero ritorno elettorale, demagogico e fine a se stesso. In sintesi i due principali schieramenti sono i veri responsabili di questo ennesimo danno a carico di Pmi, agricoltori e soprattutto famiglie. Una vergogna che cercheremo di non fare passare liscia”.  È quanto ha dichiarato il deputato di Fratelli d’Italia-Alleanza nazionale Walter Rizzetto, vicepresidente della commissione Lavoro.
