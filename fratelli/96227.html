Marò, Meloni: Scritto a presidente Boldrini, ministro Bonino riferisca in aula

«Fratelli d’Italia ha inviato al presidente della Camera, Laura Boldrini, una informativa urgente per chiedere l’intervento in aula del ministro degli Esteri Emma Bonino sulla vicenda dei nostri marò Latorre e Girone. Le indiscrezioni apparse sulla stampa indiana, secondo cui i nostri fucilieri rischiano la pena di morte, avvalorate dalle dichiarazioni del ministro dell’Interno indiano Sushil Kumar Shinde secondi il quale “una decisione verrà presa entro due tre giorni” sono estremamente preoccupanti e non possono passare sotto silenzio.
  
Il ministro degli Esteri riferisca in Parlamento e faccia chiarezza su un caso che sta diventando l’emblema del fallimento della politica estera italiana, che oggi incassa l’ennesima, ignobile sberla. Nulla è stato fatto per rivendicare il sacrosanto diritto dell’Italia sancito dalle norme internazionali, di giudicare qui i nostri militari. L’Italia non può continuare a subire questa vergognosa umiliazione per colpa di governi del tutto incapaci di far sentire la loro voce all’estero e di difendere la dignità nazionale».
È quanto dichiara il presidente dei deputati di Fratelli d’Italia, Giorgia Meloni.
Roma, 11 gennaio 2014
