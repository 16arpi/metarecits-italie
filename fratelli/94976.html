Roma. Giuliano: su Municipio VII serve discontinuità


“Fratelli d’Italia condivide quanto sostenuto ieri dal consigliere Pdl, Alessandro Bianchini, sull’indicazione del candidato del centrodestra alla presidenza del nuovo Municipio VII, che metterà insieme gli attuali Municipi IX e X. Se davvero si vogliono ascoltare i cittadini, le forze politiche che compongono il centrodestra devono avere il coraggio di chiudere con il passato e dare forti segnali di discontinuità. Moralità, serietà, coerenza, conoscenza del territorio e partecipazione dei militanti e dei simpatizzati nelle scelte devono essere i requisiti per l’individuazione dei candidati alla Presidenza e al Consiglio municipale.
  
Per questo dispiace constatare come i nomi circolati in questi giorni non rispondano a questi criteri e vadano addirittura nella direzione opposta. Ci auguriamo che tutto il centrodestra, e non solo il Pdl, sappiano ascoltare queste richieste e le indicazioni chiare che vengono dal territorio. Il futuro del nuovo Municipio VII dipenderà proprio da questo”.



È quanto dichiara Fulvio Giuliano, consigliere FdI e vicepresidente del Consiglio del Municipio X. 
Roma, 20 aprile 2013
 


