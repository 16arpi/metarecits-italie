Coronavirus, Procaccini: Manifestanti con simbolo PD per buoni spesa, no speculare su disperazione famiglie

“Soldi pubblici per acquistare beni di prima necessità che vengono spacciati per contributi erogati dal PD”. E’ quanto fa rilevare l’europarlamentare di Fratelli d’Italia, Nicola Procaccini, in merito alla campagna di comunicazione promossa in queste ore dal Partito Democratico in provincia di Latina e in altre zone d’Italia, come l’Abruzzo. “Ritengo davvero squallido e vergognoso – afferma Procaccini- che in un momento così difficile di piena emergenza nazionale e di grande sofferenza per tutti, il PD si preoccupi di apporre il simbolo del partito ai manifesti in cui si espongono le somme che Governo e Regioni hanno erogato ai Comuni per i buoni spesa e le esigenze minime delle famiglie. Si tratta di soldi pubblici, frutto delle tasse pagate da tutti i cittadini di ogni idea politica, che vengono spacciati per contributi dati ai cittadini dal PD. Ora cosa dobbiamo aspettarci: che anche le ambulanze e i respiratori vengano marchiati con il simbolo del PD? Non ne faccio per niente una questione politica ma di rispetto verso i cittadini, che in un periodo di grande incertezza sul futuro e di apprensione per la salute, gli affetti, il lavoro, devono subire il cinismo di un partito politico che specula anche sulle poche risorse disponibili e sull’angoscia degli italiani”.
