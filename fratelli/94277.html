Sabato 12 gennaio 2013, la Befana Tricolore a Monte Roberto

Sabato 12 gennaio dalle ore 20.30, presso il Ristorante “Al Ponte Magno” di Monte Roberto, in provincia di Ancona, si svolgerà la tradizionale “Befana Tricolore 2013”, un incontro conviviale organizzato dal coordinamento provinciale della nuova formazione politica “Fratelli d’Italia – Centrodestra nazionale”. L’incontro, promosso dal deputato, Carlo Ciccioli, uno dei deputati promotori del nuovo gruppo politico che ha preso vita lo scorso dicembre, vedrà la partecipazione del senatore Achille Totaro, vicecapogruppo al Senato del movimento, e dei rappresentanti istituzionali provinciali e regionali che hanno deciso di seguire Ciccioli, aderendo alla nuova formazione politica di Giorgia Meloni.
  
Saranno presenti i consiglieri regionali Francesco Acquaroli, per la provincia di Macerata, Giulio Natali, per la provincia di Ascoli Piceno, il vice sindaco di Filottrano, Ivana Ballante, l’Assessore al Comune di Fano, Francesco Cavalieri, Stefano Benvenuti Gostoli, consigliere comunale di Ancona e diversi consiglieri comunali. E’ prevista la partecipazione, inoltre, dell’inviato di “Striscia la Notizia” Patrick Ray. Nel corso della manifestazione sarà ufficializzata la maggior parte dei candidati alla Camera e al Senato.
