Dl carceri, Meloni: Contro abolizione reato clandestinità, online petizione, ma pronti a referendum

«Abolizione del reato di clandestinità, tre svuota carceri in meno di un anno, svendita della Banca d’Italia e dell’oro del popolo italiano, difesa delle pensioni d’oro e dei privilegi della casta, regali ultramiliardari alle banche e alle società delle slot machine: ecco perché Fratelli d’Italia non potrà mai stare al governo con la sinistra e sostenere l’Esecutivo Letta.
  
Siamo altra cosa rispetto alla sinistra che continua a portare avanti battaglie ideologiche che non risolvono nessun problema degli italiani. E siamo altra cosa anche da chi si dice di centrodestra ma poi vota questi provvedimenti solo per conservare la poltrona. Ormai quotidianamente la maggioranza infrange a colpi di fiducia ogni regola democratica annullando dibattito e confronto. Tuttavia Fratelli d’Italia continuerà a schierarsi dalla parte del popolo italiano: scenderemo in piazza per impedire la cancellazione del reato di immigrazione clandestina e siamo pronti ad avviare una raccolta firme per chiedere l’indizione di un referendum. Attraverso il nostro sito ufficiale www.fratelli-italia.it è già possibile sottoscrivere la petizione popolare, che si aggiunge a quelle già da tempo avviate contro la vergogna delle pensioni d’oro e contro indulto e amnistia».
Lo scrive su facebook il presidente dei deputati di Fratelli d’italia, Giorgia Meloni.
Roma, 5 febbraio 2014
