Ue-Coronavirus, Procaccini: Presentata interrogazione su nuove regole per mercati all’ingrosso

“Azioni concrete e immediate per valorizzare le funzioni dei mercati e dei centri agroalimentari all’ingrosso, che devono avere un ruolo centrale all’interno della nuova Politica agricola comune dell’Unione europea”.  E’ quanto chiede il parlamentare europeo di Fratelli d’Italia, Nicola Procaccini, membro della commissione agricoltura,  in una interrogazione presentata questa mattina alla Commissione UE.  “I mercati all’ingrosso svolgono un ruolo fondamentale nella distribuzione dei prodotti agroalimentari a livello comunitario – afferma Procaccini – e stanno garantendo la continua distribuzione del prodotto fresco anche in questa emergenza. E’ necessario che la stessa UE provveda ad un piano strategico per l’ammodernamento e la trasformazione di questi mercati in hub logistici informatizzati e polifunzionali, che sarebbero garanzia per la sicurezza alimentare dei prodotti, anche quelli locali, e della loro tracciabilità e riconoscibilità. Una misura coerente con la strategia “From farm to fork”  per la difesa e valorizzazione delle produzioni agricole. Infine, i mercati possono essere luogo ideale per il recupero delle eccedenze e la donazione dell’invenduto. Nella mia interrogazione, ho raccolto le istanze degli operatori e di Fedagromercati chiedendo alla Commissione UE di attuare azioni concrete per la trasformazione dei mercati all’ingrosso”.
