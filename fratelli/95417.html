Potenza. FdI: Il 1 luglio Crosetto in Basilicata

“Il coordinatore nazionale di Fratelli d’Italia, Guido Crosetto, lunedì 1 luglio sarà in Basilicata. Ad attenderlo gli esponenti lucani del partito e i tantissimi simpatizzanti che in questi mesi hanno deciso di condividere le azioni messe in campo per costruire un nuovo centrodestra. Fratelli d’Italia Basilicata prosegue dunque la marcia, a ritmo sostenuto, verso le elezioni regionali di novembre 2013 tenendo la barra dritta nella direzione di una Basilicata finalmente libera. Sosteniamo un progetto che va oltre l’appuntamento elettorale. Numerose le alleanze che si stanno perfezionando in queste settimane, l’ultima con Io Amo l’Italia, che alle Europee prossime correrà in tandem con Fdi, ma anche l’alleanza con Grande Sud. Tutti decisi a dar vita ad un progetto che metta al centro i bisogni primari dei lucani in linea con i valori e le idee già esposte a livello nazionale.
  
 Non perdiamo tempo dietro diatribe interne, noi. Non ci attraggono, come già detto, i posizionamenti e le rendite personali. Siamo mossi dalle azioni finalizzate a dare uno scossone a questa terra rimasta per troppo tempo sotto il giogo del centrosinistra. Chi si avvicina a Fratelli d’Italia sa bene che non ci sono prebende e regalie in cambio. Questa politica del “do ut des” la sciamo a chi per decenni ha venduto fumo senza arrosto. Il nostro sogno è contribuire a creare una realtà che non abbia nulla da invidiare a nessuna altra regione. Abbiamo le potenzialità per essere protagonisti di una storia fatta di diritti e doveri, mettiamole a frutto. Noi ci siamo. Il partito nazionale è con noi, pronto a sostenerci nel tentativo di rovesciare il “Sistema Basilicata” e la venuta in Basilicata del coordinatore nazionale ne è la prova. Guido Crosetto lunedì 1 luglio verrà a ribadirci il suo sostegno, ma anche quello di Giorgia Meloni, Ignazio La Russa e di quanti a livello nazionale sono impegnati da mesi a far crescere il nuovo centrodestra. Uniti siamo una forza e uniti saremo presenti in ogni angolo della Basilicata. Ci saremo adesso ma come è nel nostro costume anche dopo le urne. Ora è il momento di costruire il nostro futuro rimanendo liberi, onesti e decisi. Questo il programma di lunedì 1 luglio in occasione della visita di Guido Crosetto: ore 11,00 Policoro (Mt) incontro nella sala consiliare del Comune; ore 15,30 Potenza, conferenza stampa nella sede di FdI in piazza della Costituzione e in continuazione e incontro con i dirigenti e simpatizzanti; ore 17,00 Potenza, vista alla cittadella di Bucaletto (insediamento di container post terremoto 1980); ore 17,30 Potenza Park Hotel Convegno”. 
È quanto dichiarano i consiglieri regionali di Fratelli d’Italia della Basilicata, Gianni Rosa e Mario Venezia.
Potenza, 30 giugno 2013
