Fiat, Meloni: Prima di parlare Marchionne ricordi 100 mld elargiti dallo Stato

«L’ad di Fiat Marchionne ha ragione quando dice che le condizioni nelle quali operano le imprese in Italia sono impossibili. Sono tanti i fattori che impediscono alle nostre aziende di produrre ricchezza:
  
una tassazione fiscale inaccettabile, una giustizia inefficiente, un rapporto malsano con il fisco, relazioni sindacali distorte e non rappresentative della reale situazione del mercato del lavoro e una Pubblica amministrazione oppressiva, che strangola le imprese con un carico insostenibile di norme e adempimenti burocratici. Detto questo, la Fiat è l’ultima realtà produttiva italiana che può permettersi di minacciare di abbandonare l’Italia. Prima di parlare, Marchionne dovrebbe tener ben presente i 100 miliardi di euro di finanziamenti diretti ed indiretti elargiti dallo Stato e incassati dalla Fiat in quasi 40 anni. Una somma mostruosa che l’azienda di Torino non può ignorare e che deve tenere molto in considerazione ogni qual volta è chiamata a decidere le proprie politiche industriali, anche nel rispetto di tutte quelle grandi e piccole aziende italiane che hanno retto il nostro sistema produttivo senza aver mai goduto di un aiuto dello Stato».
È quanto dichiara il presidente dei deputati di Fratelli d’Italia, Giorgia Meloni.
Roma, 31 luglio 2013
