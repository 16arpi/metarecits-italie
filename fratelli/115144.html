Governo, Meloni: Se si andasse a votare ci sarebbe Esecutivo Lega-FdI (video)

“Governo sovranista Lega-FdI? Come si sa io lavoro per questo scenario e non ne ho fatto mistero. È sotto gli occhi di tutti che se oggi si andasse a votare, con i numeri che si profilano ci sarebbero un’altra maggioranza e un governo capace di durare cinque anni, coeso, compatto e sostanzialmente d’accordo sulle grandi questioni. A me sfugge perché si preferisca stare al governo con qualcuno che, come si vede ogni giorno, è distante anni luce dalle nostre idee invece che gettare il cuore oltre l’ostacolo e raccogliere quest’occasione che è storica. Speriamo che accada nei prossimi mesi, noi di FdI siamo pronti”.
Lo ha detto interpellata dai giornalisti a Cerea (Verona) il presidente di Fratelli d’Italia Giorgia Meloni. 
“A Forza Italia ho posto dei problemi politici di posizionamento, perché non si possono prendere i voti nel centrodestra per poi portarli in accordi col centrosinistra – ha spiegato – Ho posto questo tema anche alle elezioni europee e mi hanno detto che non sarebbe più accaduto, poi abbiamo visto Forza Italia sostenere la candidatura di un esponente del Pd alla presidenza del Parlamento europeo. Questi dunque sono nodi che per ora non sono sciolti”.


