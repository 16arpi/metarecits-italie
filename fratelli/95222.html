Roma, Rampelli: Annuncio dimissioni De Salazar stronca ogni polemica

«La decisione di Francesco De Salazar di rinunciare a entrambi i seggi nei Municipi II e XII testimonia in via definitiva la sua buona fede e stronca ogni tentata strumentalizzazione contro di lui e contro Fratelli d’Italia. Per quello che ci riguarda, abbiamo ovviamente candidato Francesco De Salazar nel Municipio II inconsapevoli della sua contestuale candidatura con Marchini in un’altra zona di Roma e non prima di avergli fatto sottoscrivere il nostro codice etico, molto chiaro al riguardo. La sua candidatura è stata scelta tra tante per il grande lavoro svolto sul territorio, testimoniato dall’elevato numero di preferenze raggiunto. Noi non abbiamo nulla da rimproverarci e condividiamo le sue annunciate dimissioni che ne certificano la buona fede. Si tratta di un ragazzo perbene che ha tentato di rinunciare a una delle due candidature senza riuscirci. Non lo abbiamo criminalizzato per questo errore e il suo gesto di oggi ripaga la nostra fiducia».
È quanto dichiara il deputato e cofondatore di Fratelli d’Italia, Fabio Rampelli.
Roma, 4 giugno 2013
