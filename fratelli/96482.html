Turismo, FdI: Che squallore lo stand toscano alla BIT

Dopo il tarocco, il vuoto. “Alla Borsa Internazionale del Turismo a Milano le altre regioni hanno stand colorati con immagini, la Toscana invece ha lo stand bianco con le pareti  completamente nude. Una immagine pessima e squallida. Questa è l’ultima conseguenza della schizofrenia di Rossi e della sua Giunta. Dopo il tarocco, il vuoto.” Attaccano i consiglieri regionali toscani di Fratelli d’Italia Giovanni Donzelli, Paolo Marcheschi e Marina Staccioli.
“Prima Rossi e la sua Giunta hanno commissionato presso una agenzia di comunicazione laziale una campagna costata ai cittadini 100.000 euro. Poi la campagna è stata presentata in pompa magna dalla Giunta Rossi. Dopo le proteste di opposizione, cittadini e stampa per le foto taroccate, Rossi si è accorto che la campagna non gli piaceva e quindi l’ha ritirata e adesso, ciliegina sulla torta, la Regione è andata alla BIT senza nemmeno una foto scattata con un cellulare all’ultimo minuto. Che disastro!” Proseguono gli esponenti di FDI  
“La BIT è il momento più importante per gli scambi turistici di ogni anno, il danno di immagine creato all’economia turistica toscana da Rossi e compagni è incalcolabile. Schizofrenici, incapaci e pasticcioni. Questa nostra terra Toscana così bella meriterebbe ben altra classe dirigente” Concludono Donzelli, Marcheschi e Staccioli
