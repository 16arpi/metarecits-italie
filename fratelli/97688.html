Immigrazione, Rampelli: Su interruzione tratte mare Boldrini raccoglie posizioni FdI-An

“Siamo italiani, generosi e solidali, non accettiamo processi solo perché riteniamo fallimentare l’operazione Mare Nostrum. È necessario essere concreti e uscire dalle astrazioni di una sinistra che non si accorge di aver raddoppiato gli immigrati dal 2013 e purtroppo anche i morti.

Questa missione è devastante anche sotto il profilo della presunta difesa della vita per quelle persone disperate che fuggono dall’Africa. Il bilancio delle morti accertate è di 2000 nell’ultimo anno, cui vanno aggiunti coloro che si  sono rovesciati nel Mediterraneo prima di stabilire un contatto con la Marina militare italiana.
Se si vogliono aiutare migranti e rifugiati si devono impedire le partenze degli scafisti, occorre che l’Onu organizzi nei paesi del Nordafrica dei centri per raccogliere le richieste di protezione internazionale in modo civile e coinvolgendo tutti i paesi interessati, servono accordi bilaterali per creare sviluppo, infrastrutture, occupazione nel Terzo Mondo, impedendo che milioni di persone possano finire in occidente a vivere di stenti o a consegnarsi nelle mani della malavita organizzata. Perché chi fa ideologia sulla pelle degli immigrati è complice dei mercanti di morte.
È anche per questo che va ripristinato il reato d’immigrazione clandestina, allineando l’Italia a Germania, Gran Bretagna, Francia, Belgio, Danimarca e sottraendola al destino beffardo di essere una porta girevole che accoglie immigrati senza poterli distribuire nel resto d’Europa.
Chi non vede riconosciuta la propria domanda di protezione internazionale e non viene regolarizzato deve essere rimpatriato e non può vagare senza meta e senza controllo sul territorio nazionale. Il resto è demagogia.
Spero che la presidente Boldrini, che ieri ad Atreju ha fatto dichiarazioni importanti, penso al riferimento verso l’Europa cui ha chiesto di fare di più e alla possibilità di interrompere le tratte in mare, ci aiuti a superare tutti i limiti di questa pericolosa operazione condotta dall’Italia nell’indifferenza generale e con strumenti inefficaci. Renzi ci ascolti”.
È quanto dichiara in una nota Fabio Rampelli, capogruppo alla Camera di Fratelli d’Italia-Alleanza Nazionale.
