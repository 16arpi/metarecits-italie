Sassoli, Fidanza: Gravi le parole presidente del Parlamento europeo 

“Le parole di David Sassoli, probabilmente sollecitate da un certo mondo tardo resistenziale filo-comunista che ancora esercita un forte potere di condizionamento sul Pd, sono gravi. Sassoli è libero di avere le sue opinioni personali ma da Presidente del Parlamento Europeo dovrebbe rispettare i voti espressi dall’istituzione che presiede e che è sempre sovrana, sia quando vota come lui auspica sia quando accade il contrario”. Così in una nota il capodelegazione di Fratelli d’Italia al Parlamento europeo Carlo Fidanza.
“Il documento votato nella scorsa plenaria è un passo avanti significativo nell’affermazione di una memoria storica condivisa che poggi sul ripudio di ogni totalitarismo. È grave che a 30 anni dall’abbattimento del muro di Berlino ci sia chi ancora sminuisce la natura criminale dei regimi comunisti dell’Est europeo. Se poi chi lo fa è addirittura il Presidente della più alta istituzione democratica europea siamo di fronte ad un fatto gravissimo”.
