Governo, Crosetto: Uno dei peggiori e meno autorevoli che l&#8217;Italia abbia avuto

«Ma c’è qualcuno che veramente può essere serio dicendo che senza la Lorenzin alla Sanità o Bray ai Beni culturali o Zanonato allo Sviluppo economico il Paese entrerà in una crisi irreversibile? C’è qualcuno che può veramente pensare che questo governo sia l’ultima speranza dell’Italia e che veramente Letta stia prendendo misure storiche e positive? Chiunque sia serio sa che questo governo non sta facendo nulla e che proprio in questo congelamento sta la sua forza.
  
È vero che l’atteggiamento del PdL è schizofrenico ed incomprensibile, ma è altrettanto vero che l’Esecutivo in carica è uno dei peggiori, dei meno autorevoli, dei più approssimativi e dei meno rappresentativi che il Paese abbia mai avuto. Se il Presidente della Repubblica Napolitano ha deciso che sia l’inciucio la cifra politica di quest’epoca, almeno abbia il buon senso di far entrare in campo i titolari e non le riserve della primavera. Dire che non esiste alternativa a questo Esecutivo significa, vista la qualità ed il peso politico di chi lo compone, dire che il Paese non ha più speranza».
È quanto dichiara il coordinatore nazionale di Fratelli d’Italia, Guido Crosetto.
Roma, 1 ottobre 2013
