BRESCIA. Bonardi incontra il direttore di Confesercenti

Questa mattina Flavio Bonardi, candidato di Fratelli d’Italia al Consiglio Regionale della Lombardia, ha incontrato Alessio Merigo, direttore Confesercenti di Brescia, per discutere delle proposte che l’associazione di categoria propone per lo sviluppo del commercio e del turismo in Lombardia.
  
 
L’incontro è stato piacevole – afferma Flavio Bonardi – e ho trovato in Confesercenti e nel suo direttore la disponibilità per affrontare serenamente la tematica del commercio, dei pubblici esercizi e del turismo provinciale. Sono certo che, qualora eletto, si potrà instaurare un rapporto di collaborazione volto a rispondere in modo serio e compiuto alle necessità del settore, che sono anche le richieste che giungono dai nostri concittadini.
La salvaguardia delle presenza delle PMI del commercio lombardo è la parola d’ordine che dovrebbe animare l’impegno degli amministratori regionali – afferma Merigo – interrompendo una pratica espansiva della GDO, grande distribuzione organizzata,  che in questi anni è proseguita senza soluzione di continuità.
Le proposte avanzate, e condivise da Flavio Bonardi, sono una moratoria alle autorizzazioni per la GDO; interventi nel campo del credito agevolato per innovazione e investimenti delle PMI del commercio; rifinanziamento dei DUC (distretti urbani del commercio); sostegno all’associazionismo e alle reti d’impresa per azioni di promozione e valorizzazione del commercio urbano. Bonardi ha letto con attenzione ed ha discusso con il direttore Merigo alcune proposte legate alla creazione di una nuova legge che disciplini la concorrenza degli agriturismi e delle cosiddette feste popolari ed il tema della creazione di una Agenzia Turistica Regionale che Bonardi porterà avanti con tutte le sue forze in Consiglio Regionale.
