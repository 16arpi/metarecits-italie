Ita, Silvestroni: Governo garantisca Italianità e tuteli interessi pubblici

“In merito alle ultime ipotesi circa la nuova governance di ITA Airways, per Fratelli d’Italia è importante prendere decisioni giuste per garantire solidità e prospettive di sviluppo al vettore. Per fare questo è importante poter assorbire sempre più lavoratori esperti e già formati. In questo senso l’apertura della nuova fase di sviluppo della Compagnia descritta in queste ore dal Presidente di ITA, dev’essere accompagnata da un piano industriale che preveda il supporto di partner di livello, sia dal punto di vista industriale che commerciale e che garantisca quel progetto intermodale di cui l’Italia ha bisogno. Le indiscrezioni uscite sui giornali parlano di una proposta molto interessante recapitata da MSC e Lufthansa che deve essere valutata con l’attenzione che merita anche perché ad oggi è l’unica proposta ufficiale sul tavolo. Il governo garantisca l’italianità della compagnia attraverso accordi di governance e tuteli gli interessi pubblici come la valorizzazione degli scali nazionali e le prospettive occupazionali che oggi subiscono le conseguenze nefaste della pandemia e della guerra in corso in Ucraina e necessitano quindi di nuove partnership. Auspico che si possa arrivare in tempi rapidi alla scelta del partner per poter garantire nuove assunzioni attese da molti ex lavoratori del settore che sperano di poter tornare presto a dare il loro contributo alla compagnia di bandiera”.

Lo dichiara il deputato di Fratelli d’Italia Marco Silvestroni, capogruppo FdI in commissione Trasporti.
