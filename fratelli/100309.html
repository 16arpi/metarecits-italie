Funerali Casamonica, blitz di Gn-FdI davanti la prefettura di Roma: Marino e Gabrielli umiliano Roma

Blitz di Gioventù Nazionale, movimento giovanile di Fratelli d’Italia, davanti alla sede della Prefettura di Roma dopo il caso dei funerali-show di Vittorio Casamonica. Questa notte i militanti e i simpatizzanti del movimento hanno esposto vicino all’ingresso di Palazzo Valentini lo striscione: «A Roma di Re solo i romani».
«La coppia Marino-Gabrielli regala a Roma l’ennesima umiliazione internazionale. Tutti i giornali esteri – spiegano i dirigenti del movimento giovanile di FdI – stanno parlando in queste ore del funerale di Vittorio Casamonica, al quale sono stati concessi e garantiti tutti gli onori possibili per un ultimo saluto degno di un vero e proprio Re. Rimaniamo senza parole davanti all’inadeguatezza del sindaco e del prefetto, sempre assenti o incolpevolmente non a conoscenza di quanto accade a Roma. È sconvolgente come in questi anni la potente rete criminale organizzata da questi signori sia arrivata totalmente indisturbata a controllare la Capitale. Per questo motivo, Gioventù Nazionale ha esposto davanti agli uffici della Prefettura uno striscione per dimostrare al mondo intero che i romani, noi giovani in prima fila, sdegnano oggi più che mai ogni tipo di mafia e che le bellezze, la storia e la cultura di questa città non sono in vendita, meno che mai a loro».








