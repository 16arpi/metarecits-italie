Pesca: governo Meloni attento a emergenza granchio blu

“Abbiamo sempre considerato i nostri pescatori gli agricoltori del mare. Per questo motivo abbiamo voluto mettere fine ad una disparità di trattamento rispetto agli agricoltori modificando la legge 102 del 2004. Grazie a questa fondamentale revisione normativa oggi, per la prima volta nella nostra Nazione, è stato possibile dichiarare il carattere di eccezionalità di un evento che ha colpito pesantemente il settore della pesca e dell’acquacoltura a causa della diffusione della specie granchio blu. Una svolta per la pesca e una grande vittoria per il governo Meloni e per tutti i pescatori italiani che tutelano il nostro mare e garantiscono qualità.
Grazie a questi decreti, le imprese del Veneto e l’Emilia-Romagna potranno beneficiare degli interventi compensativi previsti dalla legge quali ad esempio la proroga fino a 24 mesi delle rate dei mutui, l’esonero parziale dal pagamento dei contributi previdenziali e assistenziali propri e per i lavoratori dipendenti nonché l’accesso a finanziamenti agevolati. Diamo una risposta immediata ai territori ed alle imprese che stanno vivendo un momento di grandissima difficoltà e rafforziamo un settore fondamentale per la nostra Nazione”. Lo dichiara il ministro dell’Agricoltura, della Sovranità alimentare e delle Foreste, Francesco Lollobrigida.
“Il governo Meloni procede spedito verso la risoluzione del grave problema che affligge il comparto della pesca e dell’acquacoltura italiani. Grazie a questo Esecutivo le imprese colpite potranno beneficiare di interventi compensativi. Siamo intervenuti come promesso, con responsabilità e buon senso”, afferma il senatore di Fratelli d’Italia, Raffaele Speranzon, vicepresidente vicario FdI a Palazzo Madama.
“Per noi ogni promessa è debito. La velocità e l’intensità degli aiuti con cui siamo intervenuti sull’emergenza del granchio blu rappresentano l’interesse che ha il Ministero dell’Agricoltura per il settore dell’acquacoltura. Una risposta netta e decisa del governo Meloni”, aggiunge il senatore di Fratelli d’Italia, Luca De Carlo, presidente della commissione Agricoltura di Palazzo Madama.
“In un momento di grandissima difficoltà il Governo dimostra un cambio di passo verso le necessità dei pescatori del Veneto e dell’Emilia-Romagna che dal 2023 sono in difficoltà e la forte volontà di rafforzare un settore fondamentale per la nostra Nazione”, conclude in una nota il senatore Salvo Pogliese, capogruppo di Fratelli d’Italia in commissione Industria, Commercio e Agricoltura.
