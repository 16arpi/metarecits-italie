Ue, La Russa: Titolo V costringe Italia ad accettare supinamente leggi Europee&#8230;

…DEPOSITATA PDL COSTITUZIONALE PER TORNARE A TESTO PRECEDENTE. “Fratelli d’Italia-Alleanza Nazionale, primi firmatari Ignazio La Russa e Giorgia Meloni, ha depositato alla Camera…
  
una proposta di legge costituzionale, analoga ad una presentata da Giulio Tremonti al Senato, per abolire quelle modifiche legislative che hanno imposto all’Italia di accettare supinamente tutte le decisioni europee. In particolare, recentemente è stato costituzionalizzato il fatto che vengano automaticamente a sovrapporsi alle nostre leggi non solo le direttive ma anche i regolamenti europei. Se la proposta di legge costituzionale presentata da Fratelli d’Italia – Alleanza Nazionale venisse approvata si ritornerebbe al testo precedente, decisamente più accettabile nel definire il rapporto con la normativa europea. “Infatti- dichiara Ignazio La Russa – il nuovo Titolo V della Costituzione, in specie con il nuovo articolo 117, primo comma, ha introdotto il nostro dovere di sottomissione all’Europa. Tutte le decisioni del collegio dei Commissari europei ma anche quelle dei vari Consigli europei, proprio per effetto dell’art.117  diventano per noi fonte di vincoli addirittura costituzionalmente rafforzati. In sostanza ci siamo volontariamente e follemente ‘desovranizzati’. Nelle Costituzioni degli altri Paesi fondatori dell’Ue non si trovano norme così automatiche e così sottomesse all’Ue. Mi auguro -conclude La Russa – che il più ampio schieramento politico possa concordare su questa nostra proposta di legge affinché venga corretto al più presto un clamoroso errore che ci ha portato ad essere dei meri esecutori di decisioni altrui”.
 
Roma, 22 maggio 2014
