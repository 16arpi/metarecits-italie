Primarie FdI: boom di votanti, prorogate fino a giovedì 18

Grande affluenza alle urne per le primarie promosse da Fratelli d’Italia e aperte a tutto il popolo del centrodestra per scegliere ‘sindaco, idee, candidati’ per le elezioni amministrative capitoline di fine maggio. Da giovedì 11 ad oggi hanno partecipato all’iniziativa oltre 15 mila persone: circa 5 mila hanno espresso le loro preferenze sul sito www.fratelli-italia.it, mentre in 10 mila hanno scelto di recarsi presso i 37 gazebo collocati nei punti nevralgici di Roma e nelle 20 sedi dislocate sul territorio per dare il proprio contributo. Dopo il successo registrato e la grande richiesta di partecipazione, Fratelli d’Italia ha deciso di prorogare l’accesso al voto nelle sedi del movimento e in rete fino a giovedì 18 aprile.  L’elenco dei seggi è disponibile sul sito www.fratelli-italia.it. Venerdì 19, Fratelli d’Italia terrà una conferenza stampa per presentare i risultati della consultazione.
Le proposte di candidatura raccolte nel corso di questi giorni saranno esaminate da un Comitato Etico, composto da personalità esterne al movimento e che hanno messo a disposizione le loro competenze in occasione di questa iniziativa. Il Comitato è coordinato dall’eurodeputato Marco Scurria ed è composto da Giampaolo Rossi, intellettuale ed editorialista, Francesco Antonelli, presidente delle Biblioteche di Roma, Leopoldo Facciotti, avvocato ed esponente del mondo imprenditoriale, e Roberto Zazza, avvocato che nel rispetto del principio delle liste pulite verificherà la presenza di condanne e precedenti penali. 
Roma, 15 aprile 2013
