Rimini, Cirielli: Ridicole polemiche su parole Meloni, istituzioni facciano sentire la loro voce

“Il silenzio di alcune alte cariche istituzionali, tra cui quello di Laura Boldrini, sulle violenze di Rimini lasciano basiti. Ma ancora più gravi sono le polemiche di alcuni esponenti della maggioranza sulle parole del presidente di Fratelli d’Italia Giorgia Meloni che ha espresso i suoi timori sugli effetti dell’ideologia multiculturalista e del totem dell’accoglienza senza se e senza ma. Siamo di fronte a polemiche davvero ridicole. Qui non si tratta di racimolare qualche voto in più, come sostiene qualcuno, o di incitare al razzismo. Il fatto incontrovertibile è che i protagonisti dell’episodio sono immigrati magrebini. Non si può negare l’evidenza. Squallido e patetico è il tentativo di occultare la nazionalità degli artefici delle violenze e di proteggere a tutti i costi chi si macchia di simili reati, in nome dell’accoglienza”. È quanto dichiara Edmondo Cirielli, deputato di Fratelli d’Italia-Alleanza Nazionale, responsabile del Dipartimento Giustizia del partito.
“Spero, pertanto, anche io – aggiunge – che la presidente della Camera giustamente sempre attenta e sollecita nel denunciare le violenze contro le donne faccia sentire anche questa volta la sua voce e non taccia come ha fatto finora, perché non vorremmo che qualcuno pensi che il suo silenzio dipenda dal fatto che gli autori sono immigrati africani”.
