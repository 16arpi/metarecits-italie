Centrodestra, Meloni: FdI unica certezza, siamo monogami, non abbiamo partecipato a scappatelle con Pd e M5s

«C’è una certezza nel centrodestra e si chiama Fratelli d’Italia: siamo l’unico movimento del centrodestra che non ha mai partecipato a scappatelle di alcun genere e non abbiamo seguito Berlusconi nel Patto del Nazareno, né Salvini nel patto col M5S. Noi siamo monogami e una certezza per chi crede in quei valori e non vuole vederli snaturare. Forza Italia? C’è una interlocuzione ma credo debba chiarire il suo posizionamento, soprattutto rispetto al Pd e alla sinistra, perché in aula vedo molti voti che non condivido. FdI in competizione con il polo europeo di Salvini e Le Pen? Se c’è un polo di difesa degli interessi nazionali,e quindi anche di quelli degli italiani, noi ne facciamo parte, non c’è un problema di competizione».
Lo ha detto il presidente di Fratelli d’Italia, Giorgia Meloni, a margine dell’iniziativa di FdI “La nostra Destra al nuovo. Popoli e sovranismo. Giornate tricolori” in corso al Teatro nuovo di Milano.
