Decreto Crescita, Ciaburro: Discrimina i piccoli Comuni

“Il Decreto Crescita volta le spalle ai più deboli e discrimina fra cittadini di serie A e di serie B. Il Governo fa un gran parlare dei piccoli Comuni ma alle belle parole non fa seguire i fatti. Va bene venire incontro alle sofferenze dei capoluoghi di provincia e dei grandi Comuni, ma francamente non capisco e non giustifico l’assenza di provvedimenti che supportino le piccole amministrazioni in sofferenza. Non è giusto fare questi distinguo che lasciano, colpevolmente, in braghe di tela gli enti locali meno popolosi, proprio quei Comuni che con fatica e resilienza cercano di non spopolarsi, di non disperdere un patrimonio di valori e tradizioni che fondano la nostra Nazione. Un patrimonio anche economico nei casi dei piccoli Comuni con grandi potenziali turistici e che rischia di andare disperso, generando danni irreparabili. Il Governo deve correggere immediatamente questo atteggiamento miope e discriminatorio perché il tricolore che sventola nei piccoli Comuni è lo stesso delle grandi città”. 

Lo dichiara Monica Ciaburro, deputato di Fratelli d’Italia.

