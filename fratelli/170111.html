Dl ex Ilva: Sì in commissione al Senato

Approvato nella giornata di oggi dalla IX Commissione Senato – Industria, commercio, turismo, agricoltura e produzione agroalimentare, il mandato al relatore Salvo Pogliese di Fratelli d’Italia, il testo del Dl “ex Ilva”, che ora potrà proseguire il suo cammino in aula in Senato già dalla giornata di martedì 5 marzo. Il provvedimento è passato con i voti a favore dei partiti di maggioranza, l’astensione di Pd e Italia Viva e il voto contrario del Movimento 5 Stelle. Il testo dovrà essere convertito in legge entro il 18 marzo; dopo il passaggio in Senato, passerà alla Camera. Ne dà notizia il presidente della Commissione, il senatore di Fratelli d’Italia Luca De Carlo, che così commenta: “Abbiamo svolto un buon lavoro, grazie anche al coordinamento con gli uffici e le commissioni Affari Costituzionali e Bilancio, e per questo ringrazio il sottosegretario del Ministero delle Imprese e del Made in Italy Fausta Bergamotto. Sono state effettuate numerose audizioni e molte delle istanze giunte dalle opposizioni sono state approvate. Siamo soddisfatti di aver licenziato un provvedimento su un tema così delicato e importante, che ora troverà la sua realizzazione con il passaggio in aula”.
