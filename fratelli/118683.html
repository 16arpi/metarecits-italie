Coronavirus, Lollobrigida: Parlamento resti aperto h24, funzioni eletti non devono essere limitate

“Con questa gente al governo, del tutto incapace di dare risposte agli italiani, il Parlamento non può lavorare a mezzo servizio e anzi non dovrebbe mai essere chiuso. Durante l’ultima conferenza dei Capigruppo Fratelli d’Italia ha chiesto che il Parlamento sia aperto 24 ore al giorno per permettere di svolgere i lavori, garantendo la sicurezza di tutto il personale. Non permetteremo che nella difficoltà oggettiva di spostamento dei parlamentari, si limitino anche le funzioni di indirizzo e controllo dei rappresentanti del popolo. Il Parlamento deve attivare seduta stante le commissioni ordinarie di controllo. Scriverò oggi stesso al presidente Fico per rinnovare la richiesta di tenere aperto h24 la Camera dei Deputati. Il governo con un decreto ha rinviato le nomine parlamentari che garantiscono le Autorità di controllo sulla libertà di Stampa e sulla Privacy. Inoltre l’esecutivo si appresta a rinviare le elezioni regionali e amministrative ma non rinvia la lottizzazione delle poltrone. Uno scempio del quale i grillini si sono resi partecipi in modo tanto famelico da non essere secondi nè al PD nè ai Renziani”. Lo dichiara il capogruppo di Fratelli d’Italia alla Camera, Francesco Lollobrigida.
