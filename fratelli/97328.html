Riforme, Meloni: dopo ghigliottina Renzi si auto incoronerà imperatore?

«Probabilmente Renzi fa confusione in storia e non ha ancora deciso a quale epoca del passato intenda ispirarsi per le riforme costituzionali: cooptare, nominare e rendere immuni i futuri senatori voleva dire tornare al Medioevo e la concessione dello “ius primae noctis” era davvero l’unica cosa che dovevamo aspettarci;
  
oggi, invece, vuole evidentemente andare qualche secolo avanti e arrivare alla Rivoluzione francese con la proposta di introdurre in Costituzione la “ghigliottina”, per tagliare la testa all’opposizione in Parlamento e impedirle di parlare. Ci chiediamo, quindi, quale sarà il prossimo esempio storico che seguirà il premier. Speriamo non sia quello di Napoleone, che si è auto incoronato imperatore».
È quanto scrive su Facebook il presidente di Fratelli d’Italia-Alleanza Nazionale, Giorgia Meloni.
Roma, 3 luglio 2014
