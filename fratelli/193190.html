Polizia: 172 anni di coraggio e abnegazione

“Auguri alla Polizia di Stato per i suoi 172 anni al servizio degli italiani. La loro storia è intrecciata con la trama della nostra Nazione, e insieme, continueremo a costruire una società più sicura. La devozione alla Patria e la vicinanza ai cittadini dimostrate concretamente ogni giorno sono un esempio virtuoso per tutti noi. In questa importante giornata di celebrazione esprimo i miei più sinceri complimenti al Prefetto Vittorio Pisani – Capo della Polizia di Stato – per i risultati raggiunti”. Lo dichiara in una nota Marco Osnato, Presidente della Commissione Finanze alla Camera dei deputati e responsabile economico di Fratelli d’Italia.
“Il giorno della festa della Polizia di Stato è un’occasione per rinnovare gratitudine alle donne e agli uomini in divisa che ogni giorno rischiano in prima persona per garantire l’ordine pubblico e dunque la libertà degli italiani. Già, perché una società dove c’è più sicurezza è una società dove i cittadini sono più sereni e più liberi. Il loro impegno è prezioso oltremodo oggi, che affrontano, con una professionalità tra le migliori del mondo, i capricci di troppi incoscienti che, per interesse personale o elettorale, creano situazioni di conflitto inutile in troppe città italiane.
Fratelli d’Italia e il governo Meloni riconoscono il merito e l’importanza della Polizia, come dimostrano gli interventi effettuati finora per le assunzioni e per il rinnovo dei contratti di tutte le forze armate”, aggiunge in una nota Francesca Tubetti, senatrice di Fratelli d’Italia, segretario della commissione Finanze del Senato della Repubblica.
“È con grande orgoglio e gratitudine che rendiamo omaggio, nella giornata che celebra il 172esimo anniversario della fondazione della Polizia di Stato, al coraggio e all’abnegazione di donne e uomini che, fungendo da raccordo diretto tra cittadini e istituzioni, ricoprono un ruolo fondamentale nella concreta applicazione dei principi democratici e costituzionali alla base della nostra Nazione”. Ad affermarlo Paola Ambrogio, senatore di Fratelli d’Italia.
“Il quotidiano e difficile compito – continua Roberto Ravello, dirigente regionale di Fratelli d’Italia – di coniugare la difesa delle libertà individuali e, al contempo, di garantire la sicurezza collettiva, è una sfida troppo spesso sottovalutata e ricondotta nell’alveo della semplice normalità. In quella che è e deve essere una giornata di festa, ritengo utile riflettere sull’importanza che Polizia di Stato, Forze dell’Ordine e Forze Armate ricoprono nel declinare concretamente libertà e sicurezza, due dei valori più alti in una democrazia. Ed altresì doveroso un commosso ricordo di chi, da servitore dello Stato, ha perso la vita per questo”.
