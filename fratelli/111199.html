Desirée, Bertacco: Impedire che immigrati sequestrino interi quartieri. Sinistra e M5S sostengano emendamento FdI su revoca status rifugiato per occupazioni illegali 

“A causa del permissivismo senza limiti dei governi di sinistra e all’accoglienza sconfinata e incontrollata, molti quartieri sono in stato di totale abbandono e si sono sviluppate delle vere e proprie zone franche dove lo Stato è completamente assente. Interi stabili, occupati abusivamente, sono stati presi in ostaggio dai pusher, dove nell’indifferenza generale si consumano tragedie spaventose. Ha ragione Giorgia Meloni quando ritiene che la morte della piccola Desirèe oltre che per mano di un ‘branco di vermi spacciatori’, è stata causata anche dal ‘lassimo della sinistra’. Non si può più continuare a negare il nesso tra immigrazione incontrollata e aumento degli stupri in Italia” dichiara il senatore di Fratelli d’Italia Stefano Bertacco.
“È arrivato il momento che anche la sinistra e il M5S decidano da che parte schierarsi. Noi come Fratelli d’Italia l’abbiamo fatto presentando un emendamento al decreto sicurezza che prevede la revoca di status di rifugiato per chi occupa abusivamente uno stabile. Vogliono continuare a favorire l’immigrazione e permettere a clandestini e spacciatori di trasformare interi quartieri in terra di nessuno o cambiare passo sull’immigrazione?” conclude il senatore Bertacco.
