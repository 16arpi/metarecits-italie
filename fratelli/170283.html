Politiche di coesione: nuovi accordi con le province autonome di Trento e Bolzano

Firmato l’Accordo per lo Sviluppo e la Coesione tra la Presidenza del Consiglio e la Provincia Autonoma di Trento: a siglare l’intesa, presso la sala Depero del palazzo provinciale il Presidente del Consiglio Giorgia Meloni con il Presidente Maurizio Fugatti per quello che è il tredicesimo Accordo per lo Sviluppo e la Coesione finanziato con le risorse FSC per il periodo 2021-2027.
“L’Accordo assegna complessivamente a questo territorio risorse del Fondo di Sviluppo e Coesione per 94,6 milioni di euro, di cui 17,8 milioni sono stati assegnati come anticipo nel 2021 con la Delibera CIPESS n. 79. La Provincia ha proposto, e il Governo ha condiviso, solo 5 progetti ma di grossa portata, destinati all’innalzamento degli standard di sicurezza ambientale e di disinquinamento avviato da tempo, ma anche al potenziamento dell’offerta educativa e ad una linea di azione di aumento della capacità amministrativa della provincia. Una disponibilità finanziaria importante per il territorio, che la Provincia saprà sicuramente sfruttare al meglio come ha dimostrato in passato, registrando ottime performance in termini di efficienza nel rispettare i target di spesa e di efficacia nell’utilizzo delle risorse, contribuendo a far sì che il Trentino sia uno dei territori con la qualità della vita tra le più elevate d’Europa”. 
Lo dichiara con soddisfazione il Ministro per gli Affari europei, il Sud, le Politiche di coesione e il PNRR Raffaele Fitto che ha coordinato il lavoro di squadra tra le Amministrazioni centrali competenti per materia e le amministrazioni regionali e delle provincie autonome.
Subito dopo Trento siglato anche quello con la Provincia Autonoma di Bolzano – Alto Adige, firmato tra il Presidente del Consiglio Giorgia Meloni e il Presidente Arno Kompatscher.
“Assegnate risorse del Fondo di Sviluppo e Coesione del ciclo 2021-2027 per 82,3 milioni di euro, di cui 11,3 milioni come anticipo nel 2021 con la Delibera CIPESS n. 79. Se alle risorse FSC aggiungiamo la quota di risorse già rese disponibili da altre fonti finanziarie (circa 19,3 milioni di euro) raggiungiamo un volume di investimenti di oltre 100 milioni. Anche in questo caso, come già accaduto per Trento, la Provincia di Bolzano ha preferito concentrare le risorse in 5 grandi progetti, tutti volti a potenziare le infrastrutture di trasporto, intervenendo su nodi strategici per decongestionare i flussi e incidere quindi anche sulla riduzione delle emissioni inquinanti”, sottolinea il Ministro.
