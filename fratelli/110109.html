Puglia, braccianti morti; Gemmato: Più risorse alle forze dell&#8217;ordine

“Più risorse alle Forze dell’Ordine affinché intensifichino il presidio del territorio”. E’ quanto chiede il deputato di Fratelli d’Italia Marcello Gemmato dopo l’ultimo episodio accaduto nel foggiano domenica 5 agosto. “L’incidente in cui sono morti quattro migranti impegnati nella raccolta del pomodoro -continua Gemmato- accende ancora una volta i riflettori sulla tratta di uomini che, vittime della cattiva gestione del lavoro oltreché dell’accoglienza, continua a riempire le pagine della cronaca nazionale. Grazie ad un amministratore foggiano di Fratelli d’Italia siamo venuti a conoscenza, nella stessa giornata, di un viaggio di extracomunitari sulle strade pugliesi a bordo di un pulmino bianco stracolmo, forse di 20 uomini tutti in piedi; pulmino che, da un controllo sull’App del ministero, risulta essere stato rubato nel mese di maggio a San Salvo, in Abruzzo, la cui immagine sta spopolando su Facebook. Una foto scattata precisamente sulla statale 16 e postata sui social da un imprenditore agricolo del foggiano, rilanciata poi dal consigliere comunale di San Severo (Foggia) Francesco Stefanetti (Fratelli d’Italia) il quale, attraverso un amico, ha verificato che il furgone fotografato risulta essere stato rubato nel mese di maggio.
Ogni giorno – conclude Gemmato – è possibile assistere alla scena di pulmini stracolmi di stranieri, per lo più africani, che viaggiano sulle strade tra San Severo e Foggia ammassati, in piedi, senza nessun tipo di sicurezza e che vengono trasportati a bordo di mezzi vecchi, spesso anche rubati. Per questo chiedo al Governo di distribuire e destinare più risorse economiche alle Forze dell’Ordine sui territori affinché nessuno sfugga ai dovuti controlli. Azione che scongiurerebbe il ripetersi di episodi come quelli sopra citati e che metterebbe -si spera- fine alla tratta di esseri umani spesso camuffata da accoglienza. Il buonismo a tutti i costi deve finire e Fratelli d’Italia sarà in prima linea, come sempre, per opporsi alle continue speculazioni a danno di soggetti deboli”.
