Scuola, FdI e Gioventù Nazionale chiedono dimissioni Azzolina (foto)

“Incapace, scuola nel caos”. Manifestazione davanti ministero Istruzione 
“Al grido di “Azzolina dimettiti,” migliaia di ragazzi di Gioventù Nazionale e Azione studentesca provenienti da tutta Italia hanno manifestato stamattina davanti al ministero dell’Istruzione a Roma. “Dal caos dei banchi a rotelle fino alle classi pollaio il ministro Azzolina ha dimostrato di non essere adatta al ruolo che riveste” – ha dichiarato Fabio Roscani, presidente di Gioventù Nazionale. Alla manifestazione hanno partecipato anche diversi parlamentari di Fratelli d’Italia tra i quali Francesco Lollobrigida, capogruppo alla Camera, Isabella Rauti, vicecapogruppo al Senato, Paola Frassinetti, vicepresidente della commissione Cultura, Antonio Iannone, Marco Osnato, Marcello Gemmato e Paolo Trancassini. 
“Il ministro Azzolina è inadeguata – ha aggiunto Paola Frassinetti. La tardività e la confusione dei suoi messaggi e delle sue azioni ha lasciato nel panico studenti, docenti e milioni di famiglie italiane”. “Fratelli d’Italia – ha insistito la senatrice Isabella Rauti – ha chiesto la stabilizzazione dei precari per contenere l’emergenza ma il ministro prosegue con un illogico concorso che mortifica chi da anni lavora nella scuola. Un concorso straordinario che dal 22 ottobre stresserà ulteriormente gli istituti scolastici e li priverà dei docenti impegnati nelle prove, creando ulteriori vuoti nell’organico”. “Avevamo previsto tutto questo caos – ha concluso il senatore Iannone – ma il ministro è rimasta sorda al nostro grido di allarme. Azzolina ha sprecato una occasione per stabilizzare il nostro precariato che da anni regge le sorti della scuola accanendosi nel portare avanti un concordo truffa”.






































