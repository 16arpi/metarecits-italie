C.Italia, Meloni: Alfano riferisca in aula

SOLIDARIETÀ A FAMIGLIA RACITI. «Fratelli d’Italia-Alleanza Nazionale chiede al ministro dell’Interno Alfano di riferire immediatamente in Aula sui gravissimi fatti che si sono verificati ieri sera nel pre-partita della finale di Tim Cup tra Fiorentina e Napoli.
  
Vogliamo conoscere quale siano state le valutazioni fatte dal Viminale nel predisporre il piano di sicurezza, visto che appare del tutto evidente che il Ministero dell’Interno abbia totalmente sottovalutato i rischi legati a questo evento. Quello che è successo dimostra drammaticamente anche l’incapacità di gestione del sindaco di Roma Marino, che getta nella spazzatura anni e anni di impegno, nel corso dei quali la Capitale si era distinta a livello internazionale nell’organizzazione di grandi manifestazioni sportive. Per rendersene conto è sufficiente ricordare i complimenti unanimi per il successo della finale di Champions League nel 2009 o, più di recente, per la finale di Tim Cup dello scorso anno tra Roma e Lazio. In attesa di avere notizie sullo stato di salute di Ciro, esprimo la mia vicinanza alla famiglia Esposito. E mi sento di rivolgere, infine, un doveroso pensiero alla vedova dell’ispettore capo di Polizia Filippo Raciti, la signora Marisa Grasso. Come sia possibile fare entrare in un impianto sportivo maglie che riportano scritte così indegne e infamanti è incomprensibile, soprattutto a fronte dei sistemi di sicurezza che spesso vietano l’esposizione di semplici striscioni o bandiere a sostengono delle squadre. Alla signora Marisa va tutta la nostra solidarietà».
E’ quanto dichiara il presidente di Fratelli d’Italia-Alleanza Nazionale, Giorgia Meloni.
Roma, 4 maggio 2014
