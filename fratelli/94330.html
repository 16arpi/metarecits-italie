Piemonte: Valerio Cattaneo aderisce a Fratelli d&#8217;Italia

Il Pdl piemontese perde un’altra importante pedina. E’ infatti ufficiale l’addio di Valerio Cattaneo, presidente del Consiglio regionale, che confluisce in Fratelli d’Italia. Decisivo, per la decisione dell’ormai ex azzurro, l’incontro di oggi con il fondatore del nuovo movimento, Guido Crosetto. Cattaneo, che si e’ dimesso da coordinatore provinciale del Pdl di Verbania, potrebbe essere il numero 2, dietro Crosetto, della lista del movimento al Senato.  
”Nel nuovo progetto politico di Fratelli d’Italia vedo la volonta’ di costruire un nuovo centrodestra e di dare vita a un nuovo modo di fare politica. Non e’ antagonista al Pdl, ma contribuira’ all’affermazione del centrodestra. Con l’amico Guido Crosetto – afferma Cattaneo – credo potro’ rafforzare in questo nuovo movimento la presenza dei moderati. Ritengo che questa nuova esperienza di Fratelli d’Italia potra’ contribuire all’affermazione del centrodestra alle prossime elezioni. Non si tratta certo di un percorso antagonista al Pdl, da parte mia non potrebbe mai esserlo”. ”E’ invece – aggiunge – un contributo significativo alla sempre piu’ concreta possibilita’ di dare al Paese un governo serio e responsabile, alternativo alla sinistra”. Cattaneo conclude ringraziando il coordinatore del Pdl piemontese Enzo Ghigo ed esprimendo gratitudine a ”Pdl e Forza Italia, partiti a cui ho dato molto e dai quali molto ho ricevuto in termini di opportunita’, per un’indimenticabile esperienza politica e di vita durata quasi 18 anni”.
