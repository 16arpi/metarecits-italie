Meloni: al Colle una donna super partes, ma si lavori per elezione diretta

Modificare i criteri di scelta del Presidente della Repubblica, che deve essere al di sopra di ogni appartenenza politica. E prendere in considerazione l’ipotesi di eleggere al Quirinale una donna, che non abbia passato la sua intera esistenza in Parlamento. E’ questa la posizione di Fratelli d’Italia
  
che in campagna elettorale ha proposto per il Colle il nome di Valeria Grasso, madre e imprenditrice, che non ha avuto paura di sfidare la mafia e di pagarne il prezzo. La politica potrebbe in questo modo dare un vero segnale di discontinuità rispetto al passato e raccogliere la richiesta di cambiamento che arriva dagli italiani. L’obiettivo, tuttavia, resta quello di riuscire ad arrivare ad una riforma costituzionale che porti all’elezione diretta del Capo dello Stato, completando così il processo di modernizzazione della democrazia italiana e contribuendo a rimuovere gli ostacoli che impediscono al popolo di esercitare la propria sovranità.
E’ quanto dichiara Giorgia Meloni, fondatore di Fratelli d’Italia.
