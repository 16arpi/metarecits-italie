Migranti. Ciriani: Governo intervenga per fronteggiare emergenza rotta balcanica. Hotspot in FVG? FdI chiede più uomini, mezzi ed esercito

“Fratelli d’Italia da molti mesi denuncia che in Italia esiste un’altra emergenza migranti ed è quella sul fronte orientale, lungo la rotta balcanica. Ogni notte decine e decine di persone attraversano indisturbate il confine ed entrano in Italia. Per questo con Giorgia Meloni e i nostri consiglieri regionali abbiamo reiterato più volte la richiesta di avere più uomini e mezzi per la Polizia di frontiera, e se serve anche l’utilizzo dell’esercito, costituendo anche pattuglie miste italo-slovene. Ma finora i nostri appelli sono caduti nel vuoto e l’ipotesi, rilanciata da alcuni giornali, di allestire un hotspot per facilitare le procedure di identificazione e gli eventuali respingimenti, rappresenta un piccolo passo. Ma non basta. Fratelli d’Italia continua a chiedere al governo di considerare la rotta balcanica al pari dell’emergenza sbarchi sulle nostre coste del Mediterraneo e di intervenire con misure efficaci”. 
Lo dichiara il capogruppo al Senato di Fratelli d’Italia, Luca Ciriani.
