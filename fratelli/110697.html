Atreju, Meloni: Un onore premiare i genitori del piccolo Alfie Evans

«Per noi è un grandissimo onore poter avere qui Thomas Evans e Kate James per consegnare loro il Premio Atreju»: con queste parole il presidente di Fratelli d’Italia Giorgia Meloni ha accolto sul palco di Atreju i genitori del piccolo Alfie, il bambino inglese affetto da una grave malattia genetica sconosciuta e deceduto il 28 aprile 2018 presso l’Alder Hey di Liverpool. L’ingresso dei genitori di Alfie è stata accolto da un’ovazione del pubblico e da lunghi applausi. A partecipare alla premiazione anche il direttore di Avvenire, Marco Tarquinio, il presidente di Steadfast Onlus Emmanuele Di Leo e il capogruppo di FdI in Regione Sardegna Paolo Truzzu.
Nel corso del suo intervento, Thomas Evans ha ripercorso le tappe della lunga battaglia legale condotta per tentare di dare una speranza di vita al piccolo Alfie e non sono mancati i momenti di commozione. «Io e Kate ringraziamo di cuore Steadfast, Giorgia Meloni e tutti quanti hanno lottato con noi. Il popolo e il Governo italiano ci hanno dimostrato una vicinanza incredibile, che mai avremmo potuto immaginare», ha detto Thomas Evans ricordando la concessione della cittadinanza italiana al piccolo Alfie.
«Non potrò mai essere in grado  – ha aggiunto Thomas – di spiegare a parole il dolore, l’angoscia, la paura che prova, ma posso dirvi che dentro di me e Kate la fiamma della fede e della speranza non si era mai spento io non so dove ho trovato la forza di continuare a urlare la mia rabbia, la mia indignazione, ma stringendo la mano di Kate andavo avanti senza sosta». «A breve nascerà la fondazione» in nome del piccolo Alfie, ha annunciato Thomas, per continuare «a lottare contro l’eutanasia. È nei nostri progetti presentare al Parlamento inglese una proposta di legge affinché cambino le cose. Alfie ci ha indicato la strada da seguire e noi non ci fermeremo».
