Antisemitismo: Schlein faccia chiarezza su Parodi a eventi giovani Pd

“Porteremo all’attenzione della Commissione Antidiscriminazione e odio, presieduta dalla senatrice a vita Liliana Segre, il caso di Cecilia Parodi, scrittrice e relatrice in alcuni convegni, per le gravissime dichiarazioni antisemite che in queste ore stanno circolando in maniera massiccia in rete. Messaggi di odio e di violenza nei cui confronti è necessaria una netta e decisa presa di posizione”. Lo dichiarano i componenti di Fratelli d’Italia della Commissione straordinaria per il contrasto dei fenomeni di intolleranza, razzismo, antisemitismo e istigazione all’odio e alla violenza.
“Apprendiamo che la Parodi sarebbe stata ospite anche di alcune iniziative dei giovani del Pd. Insomma, Elly Schlein non ha nulla da dire? Ritiene ammissibile che una persona portatrice di tale odio e tali aberranti idee possa essere ospite di eventi della giovanile del Pd? Ci attendiamo che faccia chiarezza, perché in questi mesi dalla sinistra troppo spesso abbiamo assistito ad atteggiamenti ambigui e silenzi“, afferma il presidente dei senatori di Fratelli d’Italia, Lucio Malan.
