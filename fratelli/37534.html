Pellegrino: Maternità è un dono, i childfree peggiori Peter Pan

“Auguri a tutte le mamme!!! Lo gridiamo con forza, perché non abbiamo paura di riconoscere che la maternità è il più grande dono che la natura abbia fatto alla donna. Perché, nonostante le nausee, le caviglie gonfie, il sovrappeso,  essere madri è in assoluto il capolavoro più grande che ci viene consentito.
Scopro, invece, che esiste un filone di eterni Peter Pan che invocano di scegliere la sterilizzazione volontaria per avere più libertà sessuale ed evitare gravidanze indesiderate.
Il fenomeno Child Free non ha nulla a che fare con questioni religiose ma è l’ultimo abominio di una società contro l’Uomo, che vuole distruggersi ed autoestinguersi, in nome di un concetto di libertà che è molto più simile alla superficialità, all’assenza di obiettivi e di valori, e, per assurdo, all’incapacità di staccarsi dal cordone ombelicale con la società per evitare di prendersi le proprie responsabilità.
E’ assurdo anche solo pensare alla sterilizzazione, che è una operazione non reversibile, che non consente in futuro di tornare indietro su questa decisione  e che porta inevitabilmente anche a gravi conseguenze fisiche e psichiche.
La scelta “liberi dai bambini” è semplicemente inconcepibile, perché se si vuole programmare o meno una gravidanza l’unica cosa sulla quale è agire è il proprio comportamento; ma viviamo in un’epoca non centrata, di eterni fanciulli che a 30 anni piangono e sbattono i piedi per terra perché vogliono il barattolo di nutella. Si sono persi di vista i veri valori ed i veri diritti per lasciare spazio alla confusione egocentrica.
Rivolgo pertanto un appello a tutte le madri: non smettete di amare i vostri figli e di insegnare loro quale grande dono è essere famiglia.
Solo così gli eterni Peter Pan cresceranno.”
Lo scrive in una nota Cinzia Pellegrino – Coordinatore Nazionale del Dipartimento tutela Vittime di FdI – nella giornata della Festa della Mamma.

