Europee, Meloni al Tg1: Voto a FdI per costruire Europa sovranista. In Europa per cambiare tutto

“In queste elezioni gli italiani decideranno se lasciare le cose così come sono o se costruire una Europa nella quale valga anche l’interesse nazionale italiano. Se vogliamo stare in Europa solo a fare quello che dicono Francia e Germania o se piuttosto vogliamo difendere i nostri prodotti, le nostre imprese, il nostro lavoro”.
Così il presidente di Fratelli d’Italia, Giorgia Meloni, in una intervista al Tg1.
“Fratelli d’Italia – ha aggiunto Giorgia Meloni – vuole andare in Europa per cambiare tutto. Costruire una Europa sovranista significa costruire un modello di Europa confederale che si occupi di essere un gigante politico per le grandi materie quali la politica estera, la difesa dei confini e la lotta al terrorismo anziché disquisire sulla lunghezza delle zucchine”.
“Chi pensa che i Cinque Stelle non siano una soluzione ai problemi degli italiani – ha concluso il leader di FdI – votando Fratelli d’Italia costruisce un’altra alternativa a questo governo e dà più forza ad un governo Lega e FdI”.
