Fisco, Crosetto: Governo non aumenta Iva ma aumenta versamento tasse

«Il governo non aumenta l’Iva ma aumenta il versamento delle tasse. Complimenti per la fantasia. Hanno commutato la pena al condannato, preferendo la fucilazione a novembre alla sedia elettrica a luglio. Mentre c’erano, potevano portare l’acconto al 150% finanziando anche Imu e Tares. Possibile che non abbiano il coraggio di dire la verità, soprattutto in Europa? Con questo gioco al rinvio, con questa tattica dello spostamento in avanti, della polvere sotto il tappeto, stanno solo aggravando la situazione. L’Italia quest’anno non è in grado di rispettare ciò che ha promesso all’Europa. Come non lo sono la maggioranza dei Paesi europei. Lo si dica subito, non si faccia finta di non saperlo. Tanto i benefici dovuti a spread inferiori stanno per infrangersi contro una nuova ondata speculativa, che si può intravedere all’orizzonte e che potrebbe partire sui titoli francesi, trascinandosi dietro altri Paesi». 
È quanto dichiara il coordinatore nazionale di Fratelli d’Italia, Guido Crosetto. 
Roma, 27 giugno 2013 
