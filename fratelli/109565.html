Made in Italy, Rizzetto: Ministro agricoltura tuteli produttori vini Collio da azienda canadese

“I produttori di vini del Collio, una delle più importanti aree vitivinicole della regione Friuli Venezia Giulia, imbottigliano ogni anno con duro lavoro e competenza, vini conosciuti in tutto il mondo per la loro qualità e dobbiamo impedire che vengano danneggiati anche a livello di immagine dalla pratica commerciale scorretta di una azienda canadese che vende sul mercato una gamma di vini con denominazione Colio Wines, che palesemente evoca i vini di eccellenza friulani. Ritengo necessario adottare più incisive azioni che siano efficaci anche oltre i confini dell’Unione europea, per contrastare il danno di decine di miliardi di euro inflitto ogni anno al nostro patrimonio agroalimentare dal falso made in Italy”.
Lo dichiara Walter Rizzetto, deputato di Fratelli d’Italia, denunciando al ministro dell’Agricoltura Gian Marco Centinaio l’ennesimo caso di italian sounding in danno al nostro made in Italy agroalimentare.
