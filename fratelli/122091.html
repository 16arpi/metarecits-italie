Coronavirus; Piano pandemico, Meloni: Governo venga a rispondere in Parlamento

«Ci fa piacere che qualcuno si sia svegliato anche nella maggioranza. È da mesi e ben prima di alcune inchieste giornalistiche che in perfetta solitudine Fratelli d’Italia sta denunciando l’assenza del Piano pandemico e i silenzi omertosi del Governo. Proprio oggi si è tenuta l’udienza al TAR del Lazio per il ricorso promosso dai deputati di FdI Bignami e Gemmato per avere il ‘Piano Segreto’ di cui parlò sulla stampa nazionale il Direttore Generale della Programmazione sanitaria al Ministero della Salute Andrea Urbani e l’Avvocatura dello Stato ha ammesso che il Piano pandemico non è mai stato aggiornato dal 2006 e che ancor oggi il Governo non ha prodotto, sulla base dell’esperienza derivante dalla pandemia, un provvedimento completo e formale. Quindi ancora oggi l’Italia non ha un piano completo e formale. A questo punto il Governo deve venire a rispondere urgentemente alle Camere per dirci con chiarezza come stanno le cose».
Lo dichiara il presidente di Fratelli d’Italia, Giorgia Meloni. Sul caso del piano pandemico i deputati di Fratelli d’Italia Galeazzo Bignami e Marcello Gemmato terranno domani alle ore 14 una conferenza in sala stampa di Montecitorio. Parteciperà anche il capogruppo do FdI alla Camera, Francesco Lollobrigida.
