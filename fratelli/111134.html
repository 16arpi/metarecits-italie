Voto di scambio. Balboni: In prima linea contro la mafia

“Fratelli d’Italia è impegnata in prima fila nella difesa della democrazia dall’inquinamento mafioso e condividiamo le finalità di questo disegno di legge. Per questa ragione in Commissione ci siamo battuti per migliorare il testo in esame e siamo felici di essere riusciti ad ottenere l’approvazione di un nostro emendamento” è quanto dichiara il senatore di Fratelli d’Italia Alberto Balboni intervenuto in aula sulla modifica del codice penale in materia di voto di scambio politico-mafioso.
“Condividiamo l’aumento delle pene previste dal nuovo codice, ma ci lascia perplessi – continua il senatore Balboni – il limite, nella nuova norma, di espungere completamente l’estraneo all’associazione mafiosa che, avvalendosi delle modalità mafiose, conclude l’accordo con il candidato o con il suo intermediario.”
“Ci dispiace che la maggioranza si sia chiusa e non abbia voluto accogliere l’emendamento che avrebbe posto rimedio a questo limite, non ascoltando chi, da più parti, dava questo consiglio del tutto disinteressato. Con la sua approvazione avremmo certamente reso un maggior servizio al Paese, alla democrazia e al contrasto della mafia che sta cercando di infiltrarsi nelle istituzioni attraverso accordi con politici corrotti” conclude il senatore Balboni.
