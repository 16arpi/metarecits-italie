Lingua italiana, Rampelli: Bravo Moavero, anche in politica e nella PA bisogna parlare italiano

“Ci felicitiamo per le dichiarazioni rilasciate dal ministro Moavero Milanesi. Sono anni che sosteniamo la necessità di rafforzare l’utilizzo della lingua italiana bandendo l’abuso di parole straniere e di altri linguaggi che stanno mortificando la lingua di Dante Alighieri e discriminando parte della popolazione italiana cui viene reso più difficile l’accesso alla democrazia e all’informazione. Non c’è dunque soltanto un serio problema culturale legato all’inderogabile necessità di salvaguardare l’identità nazionale, ma ce n’è anche uno di carattere sociale che non può essere trascurato.  L’Italiano è la vera lingua veicolare mondiale della cultura, della moda, dell’arte, del belcanto, del cibo, dello sport. È la quarta lingua più studiata al mondo ma è simbolicamente più importante delle prime tre  perché a differenza dell’inglese, dello spagnolo e del francese non è stata una lingua coloniale e non è, come il cinese, parlata da due miliardi di persone.  Anche per questa ragione la politica deve fare la sua parte costituzionalizzando la lingua italiana e impegnando tutte le istituzioni a non cedere a provincialismi sempre più sfacciati che vedono legislatori, pubblica amministrazione, grandi aziende partecipate, Rai  soggiogati ad anglicismi ed esotismi linguistici. Stop alle degenerazioni che portano i nomi di ‘best pracitises’, ‘spending review’, ‘performances’, ‘benchmark’, ‘job’s act’, ‘split payment’, eccetera.
Presenterò la prossima settimana in un dibattito pubblico le proposte di legge depositate sulla materia alla Camera e scriverò a tutti gli Ad e ai presidenti delle principali società italiane per chiedere di collaborare in questa battaglia di civiltà”.

È quanto dichiara il vicepresidente della Camera dei deputati  Fabio Rampelli di Fratelli d’Italia.
