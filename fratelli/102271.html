Taglialatela incontra gli abitanti e i commercianti dei quartieri Vicaria e San Lorenzo

Un confronto intenso quello avuto stamattina dall’on. Marcello Taglialatela con i commercianti e gli abitanti dei quartieri Vicaria e San Lorenzo in piazza Principe Umberto. Al candidato a sindaco di Napoli per “Fratelli d’Italia” sono stati denunciati lo stato di abbandono e i gravi problemi che da anni rendono invivibile gran parte di quest’area di giorno e a grave rischio nelle ore serali e notturne. “Buche, rifiuti, venditori abusivi e, di sera, la presenza di ubriachi, sfaccendati, bivacchi di senza dimora e risse, hanno trasformato questa zona ad alta vocazione commerciale – anche con presenze storiche e di eccellenza – in una delle aree più a rischio e degradate della città, anche e soprattutto per colpa di una amministrazione comunale assente sul territorio e immobile davanti alle esigenze e alle proteste dei commercianti e dei cittadini. Il mio impegno – ha affermato l’on. Marcello Taglialatela – è quello di una tolleranza zero contro questo degrado e contro chi lo ha provocato. Bisogna restituire sicurezza e decoro all’intera zona e avviare un processo di riqualificazione affinché possa esserci nuovo sviluppo economico”. In questo contesto si inserisce il “Patto per le grandi aree urbane” sottoscritto ieri stesso a Roma dall’on. Marcello Taglialatela con Giorgia Melone, presidente di “Fratelli d’Italia” e candidata a sindaco della Capitale. Un impegno forte e comune tra le due città.
