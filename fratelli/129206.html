Presentata interrogazione al Ministero dell&#8217;istruzione sullo stato delle scuole nei piccoli comuni marchigiani

Fratelli d’Italia ha presentato oggi, a mia prima firma, un’interrogazione parlamentare per domandare al Ministro dell’Istruzione se sia a conoscenza dello stato di criticità in cui versa la rete scolastica dei piccoli comuni marchigiani e quali siano le azioni che intende intraprendere per sanare la situazione in essere.
Numerosi amministratori locali e dirigenti scolastici, infatti, hanno segnalato il problema di accorpamenti e soppressioni di classi all’interno di istituti situati nei piccoli comuni.  
Per fornire degli esempi concreti, a Ponzano di Fermo, comune di 1.500 abitanti, una classe prima della scuola secondaria di primo grado non si è potuta formare perché aveva raccolto un numero di alunni iscritti pari a 14, contro i 15 necessari. Questioni analoghe accadono anche nella provincia di Ascoli Piceno dove, ad esempio, a Montefiore dell’Aso, una classe prima della scuola primaria non ha avuto il via perché contava solo 7 adesioni.
Questa interrogazione fa seguito ad una mia proposta di legge che intende introdurre una deroga al numero minimo di studenti per classe nei comuni fino ai 5mila abitanti.

L’utilizzo del numero degli alunni come unico criterio per la costituzione delle classi risulta riduttivo, se non contestualizzato rispetto alla specifica realtà territoriale. Nei piccoli comuni in particolare, per evitare le pluriclassi, gli accorpamenti, la chiusura dei plessi, è necessario tenere presente il contesto ambientale tutto. 

Non è possibile, da un lato, attuare politiche di sviluppo delle aree interne, anche mediante l’impiego di fondi PNRR, e dall’altro non garantire i servizi essenziali. La presenza di adeguati servizi scolastici è una condizione necessaria per garantire il permanere dei residenti e per attrarre nuovi abitanti, in linea con la politica di valorizzazione e sostegno dei piccoli comuni attuata dal presidente della Regione Marche Francesco Acquaroli.
