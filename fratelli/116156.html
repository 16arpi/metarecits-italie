Sicurezza, FdI: Ripristinare regole d&#8217;ingaggio e inasprire pene per resistenza e oltraggio a pubblico ufficiale

Governo ascolti grido di dolore delle Forze dell’ordine

“Il governo rossogiallo ha il dovere di ascoltare il grido di dolore lanciato dalle Forze dell’ordine scese in piazza questa mattina a piazza Montecitorio”. Lo hanno dichiarato Marco Silvestroni e Davide Galantino, deputati di Fratelli d’Italia nel corso di una conferenza stampa alla Camera dei Deputati. “Fratelli d’Italia – ha sottolineato Silvestroni – è da sempre al fianco di chi difende la nostra sicurezza. Ci siamo battuti e continueremo a batterci per la riformulazione del reato di tortura e con forza continueremo a chiedere l’inasprimento delle pene per il reato di resistenza e oltraggio a pubblico ufficiale. Un altro tema da affrontare è quello delle regole d’ingaggio che risalgono al 1931: uno Stato che vuole tutelare le proprie Forze dell’ordine deve affrontare subito queste problematiche”. “In Italia – ha osservato Galantino – le nostre donne e i nostri uomini in divisa lavorano in condizioni precarie e, spesso, devono ricorrere al proprio portafogli per poter acquistare l’equipaggiamento. Fratelli d’Italia si impegnerà affinché nella Manovra economica vengano stanziate più risorse per il comparto Difesa e Sicurezza”.
