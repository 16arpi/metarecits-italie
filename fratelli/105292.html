Ceta, Baldelli (vicepres. Anci): Rivolgo appello a sindaci per chiedere a Parlamento di non ratificare accordo

«Rivolgo un appello ai sindaci italiani: chiediamo insieme e formalmente a Parlamento e Governo di non ratificare il CETA, un accordo scellerato che metterà in ginocchio agricoltori italiani e economia dei nostri comuni per favorire le multinazionali»
È quanto dichiara il vicepresidente dell’Anci e sindaco di Pergola, Francesco Baldelli.
«Come sindaco, vice presidente Anci e come italiano sono al fianco degli agricoltori scesi in piazza con la Coldiretti per dire no al trattato di libero scambio tra Ue e Canada che massacra gli agricoltori, il made in Italy, le piccole medie imprese dei nostri territori e abbassa gli standard di qualità e sicurezza alimentare. Per fare un esempio pensiamo al grano duro, un prodotto d’eccellenza che per alcune regioni ‘granai d’Italia’ come Marche, Puglia e Sicilia rappresenta una fondamentale risorsa. Con l’ok al Ceta solo le importazioni dal Canada, senza dazi, potrebbero passare da 38.880 a circa 100.000 tonnellate e questo potrebbe portare alla cancellazione della nostra produzione. Compito dei sindaci è fare gli interessi della propria comunità cittadina e quindi dell’Italia, difendendo le eccellenze del territorio. Chiediamo tutti insieme al Parlamento e al Governo di dire no al Ceta», conclude il sindaco Baldelli.
