Giustizia, Meloni: Piena solidarietà a Ordine Avvocati Napoli per parole Cancellieri

«Piena solidarietà all’Ordine degli Avvocati di Napoli e al suo presidente Francesco Caia per le parole pronunciate dal ministro della Giustizia Cancellieri nei loro confronti. Le dichiarazioni del Guardasigilli offendono una categoria che svolge nel nostro ordinamento una fondamentale funzione costituzionale e rappresenta una componente significativa della nostra società. Gli avvocati sono gli unici ad avere un rapporto diretto con gli utenti della giustizia e il loro contributo è indispensabile per pianificare una riforma strutturale del sistema giudiziario che tenga conto sia delle istanze dei cittadini che delle esigenze di efficientamento e di riduzione della spesa pubblica. Un governo che intenda davvero centrare questi obiettivi non può non ascoltare le istanze della categoria forense».
È quanto dichiara il presidente dei deputati di Fratelli d’Italia, Giorgia Meloni.
Roma, 2 luglio 2013
