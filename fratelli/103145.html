Costi politica, Meloni: Legare indennità parlamentari ad andamento economia

«Renzi ha detto che vuole legare l’indennità dei parlamentari alla loro presenza in Aula. Renzi arriva tardi perché Fratelli d’Italia ha presentato ben tre anni fa una proposta, che è stata anche accolta sulla carta dalla Camera dei deputati, per legare l’indennità dei parlamentari all’andamento dell’economia italiana. A me piacerebbe che l’indennità crescesse quando diminuisce la disoccupazione e diminuisse quando aumenta la disoccupazione. Il principio è lo stesso che vale nelle aziende: se le cose vanno bene c’è un utile da distribuire, mentre se vanno male non c’è. La proposta di FdI è stata approvata a Montecitorio ma non è ancora stata applicata. Per questo dico a Renzi: visto che è lui ad avere la maggioranza in Parlamento, prenda questa proposta e la applichi».
Lo ha detto il presidente di Fratelli d’Italia, Giorgia Meloni, intervenendo alla trasmissione “L’Arena” su Rai 1.
