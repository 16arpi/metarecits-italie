Sfratto carabinieri quartieri spagnoli, Taglialatela: Grazie a De Magistris diminuiscono stazioni&#8230;

…DI POLIZIA ED AUMENTANO OCCUPAZIONI ABUSIVE. “Inviando la lettera di sfratto ai carabinieri della stazione di Piazzetta Mondragone, ai Quartieri Spagnoli di Napoli, De Magistris conferma ciò che sostengo da tempo: è un Sindaco che preferisce autorizzare le occupazioni abusive dei centri sociali piuttosto che garantire la sicurezza del territorio. Durante il suo mandato in città l’illegalità e la delinquenza sono dilagate”.
E’ quanto afferma in una nota il Parlamentare di Fratelli d’Italia – An e candidato Sindaco di Napoli Marcello Taglialatela nel commentare la notizia dell’avviso di sfratto pervenuto ai carabinieri di piazzetta Mondragone da parte del comune di Napoli.
“E’ assurdo come fondamentali presidi di sicurezza e legalità siano minati con tanta superficialità, mentre durante questi 5 anni sono decine e decine gli stabili occupati e poi assegnati ai centri sociali che sostengono il Sindaco e la sua amministrazione”.
“La stazione di piazzetta Mondragone rappresenta un presidio indispensabile per la tranquillità del quartiere. La scelta di De Magistris rasenta l’assurdo ma, purtroppo, è in piena linea con le scelte effettuate dal Sindaco in tema di tutela della pubblica sicurezza”, ha concluso il Deputato di Fratelli d’Italia – An.
