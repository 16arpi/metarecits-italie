Malagrotta, Meloni: Cingolani, Zingaretti e Gualtieri spieghino cosa intendano fare per evitare nuovo incubo rifiuti a Roma

“Le immagini dell’incendio del vecchio gassificatore e di uno dei TMB di Malagrotta a Roma sono terribili. Un disastro ambientale le cui cause devono essere chiarite il più presto possibile per individuare anche eventuali responsabili. L’incendio rischia di innescare una nuova emergenza rifiuti nella Capitale e mettere in pericolo la salute pubblica. Fratelli d’Italia si augura la convocazione immediata del comitato per l’ordine e la sicurezza pubblica, chiede al Ministro della Transizione ecologica Cingolani, al presidente della Regione Lazio Zingaretti e al sindaco di Roma Gualtieri di dare informazioni chiare ai cittadini, in particolare coloro che vivono nella già martoriata Valle Galeria, e di spiegare cosa intendano fare per evitare che la Capitale viva un nuovo incubo rifiuti. Fratelli d’Italia è pronta a fare la sua parte e a dare il suo contributo, ad ogni livello. Gli esponenti di FdI saranno da questa mattina sul territorio per ascoltare le esigenze dei cittadini maggiormente coinvolti”.
Lo dichiara il presidente di Fratelli d’Italia, Giorgia Meloni.
