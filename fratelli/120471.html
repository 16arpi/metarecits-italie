Droga, Meloni: Sinistra e cinquestelle continuano a proporre la follia della legalizzazione, noi saremo sempre in prima linea per combattere ogni dipendenza

Oggi si celebra la 33esima Giornata mondiale di lotta alla droga. In Italia le dipendenze patologiche sono una vera e propria emergenza, purtroppo aggravata dal Covid-19. I dati lo confermano: 350 i morti all’anno di “overdose”, quasi un morto al giorno, 500 mila persone che fanno abuso di sostanze e avrebbero bisogno di aiuto ma solo 1 su 5 viene preso in carico, oltre 15 miliardi di euro spesi in sostanze illegali. Un dramma dimenticato dal Governo: zero provvedimenti, l’ultima conferenza nazionale si è svolta oltre un decennio fa, da ben 9 anni non viene rifinanziato il Fondo nazionale di intervento per la lotta alla droga. Fratelli d’Italia è al fianco degli operatori del settore pubblico e del privato sociale, che lavorano ogni giorno in difesa dei più fragili ma che questo Esecutivo ha dimenticato. In Parlamento siamo impegnati per dare loro risposte concrete e abbiamo già presentato una riforma del sistema dei servizi sulle dipendenze nata dal confronto costante con le comunità, il servizio pubblico e le associazioni, capace di affrontare efficacemente un fenomeno in continua evoluzione. Mentre la sinistra e i Cinquestelle continuano a proporre la follia della legalizzazione, noi saremo sempre in prima linea per combattere ogni dipendenza e dire che una vita libera dalle droghe è possibile.
