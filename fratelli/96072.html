Turismo, Taglialatela: Interrogazione al ministro Bray su promuovi Italia

“Il turismo è un settore trainante per l’economia nazionale, e l’amministrazione si è dotata di uno strumento, la Promuovi Italia s.p.a., che opera per valorizzare l’offerta turistica nonché l’organizzazione del mercato turistico italiano.
  
Siccome questa società vive da tempo una situazione di incertezza e di crisi, a causa dell’esiguità del portafoglio lavori e di necessità di ricapitalizzazione, Fratelli d’Italia chiede al ministro Bray quale tipo di intervento intenda assumere al fine di salvaguardare l’azienda e i suoi bilanci, garantendo la tutela dei diritti di tutti i lavoratori impiegati”.
E’ quanto ha dichiarato oggi alla Camera Marcello Taglialatela, deputato di Fratelli d’Italia, illustrando una sua interrogazione al ministro dei Beni Culturali Massimo Bray.
“Il ministero – ha proseguito Taglialatela – deve continuare a esercitare il ruolo che fino a oggi ha svolto, senza aspettare il riordino complessivo delle società controllate, tenendo conto che l’attuale consiglio di amministrazione sta svolgendo per conto del ministero, in modo approfondito, serio e puntuale tutti gli accertamenti necessari, anche ipotizzando la possibilità di contestare responsabilità patrimoniali ed erariali nei confronti dei responsabili dell’attuale situazione”.
Roma, 4 dicembre 2013
