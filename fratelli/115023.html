Tutela vittime reati violenti, Rizzetto: Serve un garante a livello nazionale

“Fratelli d’Italia chiede l’istituzione del Garante nazionale per la tutela delle vittime di reati violenti. Queste persone vanno protette con un’assistenza legale e psicologica anche durante i procedimenti penali che devono affrontare per l’accertamento dei reati che hanno subito. Già dal 2013, è stato creato il Garante nazionale dei diritti delle persone detenute, ossia un organo che tutela i diritti di chi i reati li ha commessi ma resta incomprensibile come ancora non esista a livello nazionale una figura speculare, per i cittadini che sono invece le vittime di atti criminali: abbandonate a se stesse nell’affrontare le conseguenze personali e i lunghi processi dopo aver subito un’aggressione, una violenza o la perdita di un familiare”.
E’ quanto dichiara il deputato Walter Rizzetto di Fratelli d’Italia che ha presentato una proposta di legge in cui chiede l’istituzione del Garante per la tutela delle vittime di reati violenti, sottoscritta anche dai colleghi di partito Baldini, Bucalo, Butti, Caiata, Del Mastro, Frassinetti, Ferro, Foti, Lucaselli, Rotelli, Zucconi.
