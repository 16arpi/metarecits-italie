Energia: Governo chiarisca quali iniziative intende adottare

“Fratelli d’Italia chiede al presidente del Consiglio e ai ministri della Transizione ecologica, dell’Economia, degli Esteri e dello Sviluppo economico di chiarire quali iniziative intendano adottare per porre fine a quanto sta accadendo sui mercati, nel settore del gas e della benzina. La mancata distinzione tra depositi fiscali e commerciali è allarmante. Chi detiene i secondi ha già provveduto a pagare l’accisa, contrariamente a quanto invece accade per i depositi fiscali, i quali di sovente fanno capo ai gruppi più grandi. Pretendiamo immediatamente delle risposte chiare sulle questioni evidenziate; soprattutto urge un monitoraggio circa gli accordi siglati dall’Italia con i Paesi da cui importiamo i carburanti, tra cui il gas. Fratelli d’Italia continuerà a vigilare affinché si faccia luce sul caso”.
Lo dichiarano, in una nota congiunta, i deputati di Fratelli d’Italia, Riccardo Zucconi, Massimiliano De Toma e Salvatore Caiata annunciando una interrogazione ai ministri.
