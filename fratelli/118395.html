Coronavirus. Fazzolari: Da viceministro Interno Mauri gravissime minacce all’opposizione

“Il viceministro del Ministero dell’Interno, il deputato democratico Matteo Mauri in un comunicato stampa replicando a Giorgia Meloni, che ha giustamente criticato la mostruosità di una ‘task force’ governativa per difendere ‘la verità’ e censurare quelle che il governo reputa fake news, dichiara che chi le diffonde deve essere fermato e se ne deve assumere la responsabilità. Sono frasi che eravamo abituati sentire dai generali delle dittature cinese e coreana, ma che mai avevamo sentito pronunciare in Italia da un esponente governativo e per di più del Ministero dell’Interno, quello cioè che controlla le nostre forze di Polizia. Siamo davanti a una gravissima deriva autoritaria, che assume le sembianze della farsa se si pensa alla statura politico ed umana di alcuni componenti di questa maggioranza di governo. È assordante il silenzio della grande stampa su quanto sta accadendo. Non vorremmo essere costretti a dover trasmettere giornalmente un bollettino di informazione indipendente rifugiati a Londra”.
 Lo dichiara il senatore di Fratelli d’Italia, Giovanbattista Fazzolari, responsabile nazionale del programma di FdI.
