Grano, Meloni: Farinetti è grande sostenitore di Renzi e come lui se ne frega del made in Italy

“Oscar Farinetti, il proprietario della catena Eataly che fa del marchio Italia la sua fortuna nel mondo, ha dichiarato che per i suoi prodotti non usa il grano italiano perché è di pessima qualità. Preferisce quello americano, che come tutti sanno è molto meno genuino del nostro. La verità è un’altra: Eataly compra le materie prime che costano di meno fregandosene del Made in Italy, il marchio Italia serve a fare soldi e basta. Non a caso Farinetti è un grande sostenitore di Renzi, un altro che deve la sua fortuna alla pubblicità ingannevole. Vorrà dire che gli italiani cercheranno prodotti genuini fatti con materie prime italiane, e lasceranno agli americani le patacche vendute da Eataly”.
Lo scrive su facebook il presidente di Fratelli d’Italia, Giorgia Meloni, commentando le dichiarazioni rilasciate da Farinetti ieri sera alla trasmissione “In Onda”.
