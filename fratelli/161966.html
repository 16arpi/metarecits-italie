Fratelli d’Italia presenta proposta di legge: &#8220;17 marzo sia festa nazionale. Momento fondante dei nostri valori comuni&#8221; (video)

Una proposta di legge per riconoscere il 17 marzo festa nazionale. Lo ha annunciato oggi Fratelli d’Italia nel corso di una conferenza stampa insieme a Gioventù Nazionale alla quale hanno partecipato il responsabile dell’organizzazione Giovanni Donzelli, i capigruppo di FdI alla Camera e al Senato, Tommaso Foti e Lucio Malan e il presidente di Gioventù Nazionale Fabio Roscani. 
“Oggi come Fratelli d’Italia e insieme a Gioventù Nazionale – ha spiegato Giovanni Donzelli – intendiamo ufficializzare il nostro impegno per rendere il 17 marzo una ricorrenza nazionale. Il giorno della proclamazione dell’Unità d’Italia infatti, è il momento fondante dei nostri valori comuni che permette a tutti di sentirsi rappresentati come figli di questa Nazione”.  
“È una proposta importante, perché il 17 marzo è una data unificante, in cui tutti possiamo riconoscerci”, prosegue il capogruppo di Fratelli d’Italia al Senato Lucio Malan, “è una proposta che colma un vuoto, infatti tutte le nazioni di recente indipendenza o unificazione, festeggiano la loro data simbolo. E anche noi vogliamo affermare l’importanza della meravigliosa Nazione che amiamo con una data dedicata alla nascita della sua Unità”.  
Il capogruppo alla Camera Tommaso Foti, ricordando il 150esimo anno dell’unità d’Italia come momento magico di partecipazione per tutti i cittadini, ribadisce come “Fratelli d’Italia abbia sempre ritenuto la data dell’Unità d’Italia una data fondamentale, motivo per cui renderla festa nazionale non sia più un atto rinviabile ma debba fungere da collante per essere patrioti sempre più uniti. Una festa che racchiude un mondo nel quale gli italiani si riconoscono in idee e valori”.  
Infine, Fabio Roscani: “Oggi è una giornata importante per noi giovani, perché per molto tempi ci siamo battuti affinché l’unità italiana fosse celebrata con una festa. L’istituzione di questa giornata deve essere un buon proposito unificante per tutti gli italiani di fronte a una contingenza economica e sociale difficile ma soprattutto per i giovani. Spero che possa avere un significato profondo per le nuove generazioni, considerando che gli eroi dell’unificazione, non a caso, erano poco più che adolescenti quando compirono l’impresa”. 

