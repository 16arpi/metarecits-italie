Caro bollette, Bellucci: inconcepibile sottrarre fondi a disabili


“L’intenzione di privare di 200 milioni il Fondo per la Disabilità per attutire l’impatto del caro-bollette è inconcepibile e stona con lo spirito che ha caratterizzato il dibattito, decisamente costruttivo, sul Ddl Delega sulla disabilità. Se quanto riportato dalla stampa dovesse corrispondere al vero ci troveremmo di fronte a un atto grave che colpisce le risorse destinate ai più fragili, un pessimo messaggio per loro e le rispettive famiglie. Le associazioni vicine ai disabili si sono già mobilitate lanciando un allarme che non può rimanere inascoltato. Per questo motivo presenterò un’interrogazione parlamentare al fine di ricevere i dovuti chiarimenti in merito a quanto riportato oggi dai quotidiani.”


Lo dichiara Maria Teresa Bellucci, capogruppo di Fratelli d’Italia in commissione Affari Sociali alla Camera e responsabile nazionale Dipartimento Terzo Settore.


