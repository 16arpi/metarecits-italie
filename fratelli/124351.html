Covid, Iannone: Campania sempre maglia nera per contagi

“Anche oggi la Campania ha il triste primato dei contagi giornalieri. Oltre il 15 per cento dei nuovi positivi in Italia è campano. Questo si aggiunge al fatto che gli oltre 91mila attualmente positivi in Campania rappresentano quasi il 24 per cento degli attualmente positivi dell’intera Nazione. Un quadro preoccupante che lascia presagire che la regione sarà l’ultima ad uscire dalla crisi con tutto quello che questo rappresenta in termini di ricaduta economica, soprattutto su settori già disastrati dalle decisioni del governo nazionale e di De Luca. Abbiamo i migliori al governo a Roma e il migliore dei governatori a Napoli ma i risultati dicono altro”.

Lo dichiara il senatore di Fratelli d’Italia, Antonio Iannone, Commissario regionale di FdI in Campania.
