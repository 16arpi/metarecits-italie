Manovra, Meloni: Di Maio e M5s rispondano su risparmiatori truffati da banche

“Non mi convince la manovra e quindi trovo poco convincente, in generale, quello che dice il governo. E se c’è una cosa meno convincente del governo è la Commissione europea, quindi possiamo definirlo uno “scontro tra titani”. Sono i cittadini a dover giudicare la manovra che per ora sta tradendo tutti, anche i risparmiatori truffati dalle banche”.
È quanto ha dichiarato a Montecitorio il presidente di Fratelli d’Italia, Giorgia Meloni a margine della conferenza stampa di Fratelli d’Italia sul tema della fatturazione elettronica, a chi le ha chiesto un parere sulla risposta del governo italiano all’Ue sulla manovra economica.
“A Di Maio, che dice che il Governo vuole risarcire i truffati dalle banche e non scudare le banche, voglio chiedere se corrisponde al vero che quello che propongono ai risparmiatori truffati è di ridar loro indietro il 30% del maltolto in cambio dell’impegno a non chiedere il restante 70% alle banche. Non mi è chiaro perché coi soldi dei contribuenti si debba creare un condono per le banche e vorrei che il M5S rispondesse su questo tema”, ha spiegato Meloni.
