Tortura, Meloni: FdI sostiene la protesta del SAP, siamo dalla parte&#8230;

…DI CHI DIFENDE LA NOSTRA SICUREZZA. «Fratelli d’Italia sostiene la protesta del Sindacato Autonomo di Polizia, che oggi sta manifestando a Roma, Milano e in altre città italiane contro il disegno di legge all’esame del Senato che introduce il reato di tortura. Prevedere che si possa condannare un agente delle Forze dell’Ordine fino a 15 anni di carcere per una fattispecie difficilmente dimostrabile come quella della “violenza psichica” significa voler di fatto impedire ai nostri poliziotti e carabinieri di fare il loro lavoro. Nel nostro ordinamento esistono già delle aggravanti per punire severamente gli abusi delle Forze dell’Ordine e non c’è alcuna necessità di introdurre norme di questo tipo, che servono solo a colpire chi difende la nostra sicurezza. Del resto non stupisce che a proporre queste norme siano gli stessi Governi che depenalizzano centinaia di reati e che ci hanno regalato ben 5 decreti “svuota carceri” in 4 anni. Noi siamo dalla parte dei nostri uomini in divisa e continueremo a difendere le loro istanze in Parlamento».
È quanto dichiara il presidente di Fratelli d’Italia, Giorgia Meloni.
