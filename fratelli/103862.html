Calabria, Meloni-Rapani: Fausto Orsomarso e Giovanni Dima aderiscono a Fratelli d&#8217;Italia

Il presidente di FdI, Giorgia Meloni, e il coordinatore regionale di FdI della Calabria, Ernesto Rapani, danno il benvenuto in Fratelli d’Italia al consigliere regionale calabrese Fausto Orsomarso e all’on. Giovanni Dima. Insieme a Dima e Orsomarso aderirà al partito un numeroso drappello di amministratori locali e giovani dirigenti.
«Sarò in Calabria il 9 febbraio per tenere insieme a Fausto, Giovanni e ai dirigenti locali di FdI una conferenza stampa. Avremo l’opportunità di accogliere nuovi e vecchi amici nel nostro movimento, che registra una costante crescita in tutta Italia. Presenteremo già da subito alla stampa e all’opinione pubblica calabrese le nostre proposte che vedono tutto il Mezzogiorno e nello specifico la Calabria come centrali rispetto alle politiche di cui necessita la Nazione guardando prioritariamente agli interessi degli italiani». È quanto afferma Giorgia Meloni, leader di Fratelli d’Italia, che prosegue: «Fausto Orsomarso, che sarà da domani la nostra voce in Consiglio regionale, con Giovanni Dima e la nostra ottima classe dirigente permetteranno di far diventare Fratelli d’Italia il partito guida dell’alternativa in Calabria».
