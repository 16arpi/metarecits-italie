Femminicidio, Bucalo: Tutelare i figli minori delle vittime

FDI presenta proposta di legge
“Una proposta di legge per tutelare i figli minori delle vittime di reati di violenza domestica e di genere commessi in ambito familiare o in relazioni di convivenza. L’iniziativa di Fratelli d’Italia vuole dare una risposta concreta ai femminicidi e colmare una lacuna del nostro ordinamento anche in presenza della legge n. 4 dell’11 gennaio 2018. Se venisse approvata, con questa proposta di legge, riusciremo a garantire una tutela effettiva anche ai figli nati da una qualsivoglia unione: coniugale o equiparata, quando questa non sfocia nell’omicidio di un genitore da parte dell’altro, ma in comportamenti comunque tali da compromettere un sano equilibrio psicologico dei figli delle vittime, assicurando così continuità con la famiglia d’origine, accoglienza in strutture protette, assistenza psicologica e sanitaria. In Italia, purtroppo, sono oltre quattrocentomila i bambini e i ragazzi che hanno assistito a episodi di violenza dentro casa. La violenza contro le donne è un fenomeno drammaticamente diffuso: 1 donna su 3, tra i 16 e i 70 anni, nel corso della propria vita ha subìto violenza fisica o sessuale. Non ricordiamolo solo il 25 novembre in occasione della giornata internazionale per l’eliminazione della violenza contro le donne”. 
Lo dichiara il deputato di Fratelli d’Italia Carmela Ella Bucalo, prima firmataria dell’iniziativa legislativa.
