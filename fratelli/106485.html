Ostia, Rampelli: Pugno di ferro, estirpare le famiglie che gestiscono il malaffare. Necessario task force dello Stato

“In alcune zone del litorale di Ostia esistono fenomeni di racket, come viene confermato dall’agguato di ieri sera, il metodo mafioso si sta radicando, unitamente alla catena dello spaccio di droga e alla gestione illegale e clientelare delle case popolari. La grande criminalità assedia la Capitale e il governo deve dare risposte energiche e immediate. Non basta la riunione scenografica fatta dopo la ‘testata’ di Roberto Spada nella sala del Municipio alla presenza del prefetto, del ministro dell’Interno Minniti e della sindaca Raggi, utile giusto a dare un segnale elettoralistico destinato a sciogliersi come neve al sole. Si deve usare subito il pugno di ferro, le note famiglie che gestiscono il malaffare vanno estirpate, i capi clan mandati al ‘confino’, non si può permettere a causa di un approccio minimalista da parte del governo che mafia e criminalità espugnino Roma. Non c’è più tempo, si mandi una task force e lo Stato dichiari guerra alla malavita”. È quanto dichiara il capogruppo di Fratelli d’Italia-Alleanza nazionale alla Camera dei deputati Fabio Rampelli.
