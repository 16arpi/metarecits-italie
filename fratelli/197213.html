Manovra: nessuna nuova tassa, al centro famiglie, imprese e lavoratori

“Oggi, in Consiglio dei Ministri, abbiamo varato la legge di bilancio, un intervento che mette al centro i cittadini, le famiglie e il rilancio della nostra Nazione. Come avevamo promesso, non ci saranno nuove tasse per i cittadini. Inoltre, rendiamo strutturale il taglio delle tasse sui lavoratori, e 3,5 miliardi provenienti da banche e assicurazioni saranno destinati alla Sanità e ai più fragili per garantire servizi migliori e più vicini alle esigenze di tutti. Con questo governo, l’Italia guarda al futuro con una legge di bilancio che mette al primo posto il lavoro e il benessere degli italiani”. Lo scrive su X il presidente del Consiglio, Giorgia Meloni.
“Alla faccia della sinistra canterina, nessuna nuova tassa per gli italiani. Schlein alias Cassandra oltre a paventare scenari oscuri, tra cui aumento delle accise, non ne azzecca una. Il governo Meloni, ormai da inizio mandato, mette al centro famiglie, imprese e lavoratori. Confermato infatti il taglio del cuneo fiscale e l’accorpamento delle aliquote Irpef su tre scaglioni. Oltre un miliardo e mezzo di investimenti per le famiglie: dal potenziamento del congedo parentale, all’assegno di mille euro per i nuovi nati, rafforzato l’incentivo per gli asili nido, rifinanziata con 500 milioni la carta ‘Dedicata a te’, la tessera destinata all’acquisto di beni alimentari, carburante e trasporti pubblici. Possono cantare quanto vogliono, ma non la canteranno agli italiani”, afferma in una nota Tommaso Foti, capogruppo di Fratelli d’Italia alla Camera.
