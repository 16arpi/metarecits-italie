Manovra, Cirielli: Colpo di mano del M5S contro le forze dell’ordine. Intervenga Salvini

“Proveremo a impedire in Parlamento il taglio delle pensioni agli uomini e alle donne delle forze dell’ordine e di polizia, che quotidianamente sono impegnati a garantire la sicurezza dei cittadini”: è quanto afferma in una nota Edmondo Cirielli, Questore della Camera dei Deputati e parlamentare di Fdi, condividendo l’allarme lanciato dal segretario nazionale dell’Associazione nazionale funzionari di polizia Enzo Marco Letizia sui tagli inseriti nella prossima legge di Bilancio alle pensioni delle forze dell’ordine.
“E’ un vero e proprio colpo di mano, ispirato dal sentimento antimilitarista del M5S, contro chi ha rischiato la vita per la difesa della Patria. Confidiamo – conclude Cirielli – in un intervento del ministro dell’Interno Matteo Salvini, che fino ad oggi si è mostrato vicino alle battaglie degli uomini in divisa, affinché questa inaccettabile umiliazione sia impedita”
