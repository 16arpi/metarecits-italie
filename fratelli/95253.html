Crisi, Crosetto: Squinzi ha ragione, Monti ha ferito mortalmente il Paese

«Il presidente Squinzi ha perfettamente ragione, Monti ha assassinato il mercato interno e ferito mortalmente il Paese. Mi spiace solo che il presidente di Confindustria lo dica solo ora e non quando io e pochi altri cercavamo di opporci alle sciagurate politiche accettate da Tremonti prima e Monti poi ed imposte da un’Europa cieca. Quella linea, avvallata allora sia dal Pd che dal Pdl, sta proseguendo senza deviazioni con il governo Letta. Forse allora sarebbe meglio che Squinzi dicesse ora e non tra un anno quello che in pochi, ora come allora, abbiamo il coraggio di dire. Letta ed il suo governo non hanno né la forza né la volontà di cambiare rotta ed il disastro economico è sempre più vicino. Questa Europa, quella governata da tedeschi miopi, non è l’Europa che sognavano i fondatori, non è l’Europa che sogna chi vuole bene all’Italia».
È quanto dichiara Guido Crosetto, coordinatore nazionale di Fratelli d’Italia.
Roma, 10 giugno 2013
