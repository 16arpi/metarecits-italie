Fratelli d&#8217;Italia nasce in Umbria: De Sio, Lignani Marchesani e Zaffini lasciano il PdL e aderiscono al movimento

«Abbiamo scelto di lasciare il Popolo della Libertà e aderire al movimento ‘Fratelli d’Italia – Centrodestra nazionale’, fondato da Giorgia Meloni, Guido Crosetto e Ignazio La Russa, perché riteniamo necessario rifondare il centrodestra su basi valoriali, meritocratiche e partecipative, per recuperare i tantissimi elettori delusi dal modo con il quale è stato gestito il PdL. Questo movimento è il Popolo della Libertà che avremmo voluto: un partito forte e radicato sul territorio con il metodo delle elezioni primarie per l’individuazione delle candidature». Lo hanno dichiarato i neo consiglieri regionali dell’Umbria di ‘Fratelli d’Italia – Centrodestra nazionale’, Alfredo De Sio, Andrea Lignani Marchesani e Franco Zaffini, nel corso di una conferenza stampa svoltasi oggi a Palazzo Cesaroni a Perugia. «Da sempre abbiamo lavorato per l’alternanza politica in Umbria – hanno aggiunto – e auspichiamo che questa avventura possa determinare un diverso peso dell’opposizione all’interno del Consiglio regionale, con l’obiettivo di diventare, a breve, maggioranza. L’orizzonte politico è il 2015 con le elezioni regionali». 
  
«Fratelli d’Italia – ha sottolineato l’eurodeputato di ‘Fratelli d’Italia – Centrodestra nazionale’, Marco Scurria, presente oggi alla conferenza – è una proposta concreta e alternativa al centrosinistra, che non rappresenta la giusta medicina per guarire l’Italia, e a Mario Monti, che in questi 13 mesi di governo ha distrutto tutti i fondamentali dell’economia nazionale». 
