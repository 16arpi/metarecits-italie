L.Elettorale, Donzelli: &#8220;1000 emendamenti contro la legge Pa-Pa (Parisi-Parrini)&#8221;

Nessun ostruzionismo se votano nostra legge per dare priorità agli italiani nelle case popolari. “Quando mercoledì si riunirà la prima commissione per esaminare le proposte di legge elettorali, presenteremo 1000 emendamenti contro la legge Pa-Pa” Annuncia Giovanni Donzelli, capogruppo in Regione Toscana di Fratelli d’Italia-Alleanza Nazionale a commento della proposta di riforma della legge elettorale presentata da Forza Italia e Partito Democratico dopo l’accordo tra i due coordinatori regionali Massimo Parisi e Dario Parrini.
  
“Pensano di scrivere una legge letterale per scegliersi loro, invece dei toscani, i prossimi consiglieri regionali. Uno scambio indecente: il PD ha regalato a Verdini la possibilità di nominarsi i consiglieri regionali e Forza Italia ha pensato di regalare al PD, con un sistema incrociato di soglie e attribuzioni, due consiglieri regionali togliendoli alla prossima opposizione. Ma, come si dice ‘hanno fatto i conti senza l’oste’. I tessitori di palazzo sono lontani dalla rabbia e i problemi della gente. Pensano a spartirsi i posti, mentre le aziende chiudono e la disoccupazione galoppa. Il clima è cambiato e chi vuole il cambiamento in Toscana punirà il consociativismo dei finti oppositori.” Prosegue Donzelli
 
“La loro proposta di legge è anche scritta male.- Prosegue Donzelli- Conserva i listini per tutelare i nominati che non sarebbero nemmeno votati alla riunione di condominio e  prevede la possibilità ad un partito del 3,1% di prendersi tutti e 14 i consiglieri di opposizione, lasciando fuori dal consiglio al tempo stesso una lista con il 4,99% dei consensi.”
 
“Noi ci opporremo con determinazione nel tentativo di salvare la politica da queste brutte pagine. Per questo stiamo preparando 1000 emendamenti contro la legge Pa-Pa. Dato però che noi siamo consapevoli che prima delle manovre di Palazzo dovrebbero venire gli interessi di chi rappresentiamo, siamo pronti a ritirare tutti gli emendamenti ostruzionistici se Partito Democratico e Forza Italia voteranno a favore della legge, presentata ieri da Fratelli d’Italia, in cui si prevede di tutelare gli italiani nell’assegnazione delle case popolari rispetto agli immigrati.” Conclude Giovanni Donzelli
