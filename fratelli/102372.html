Roma, Meloni: Sarò in assemblea capitolina. Giovedì torno a Tor Bella Monaca per Nicola Franco


«Io sarò in Assemblea Capitolina: sono stata votata da 1 romano su 5 e questo è motivo di grande responsabilità. Quando tante persone credono in te devi rimboccarti le maniche e dare delle risposte, indipendentemente da chi vincerà il ballottaggio. Abbiamo fatto il 21% da soli  praticamente contro tutto l’arco costituzionale, contro i poteri forti, i sondaggisti, i quotidiani. Roma ci ha tributato un grandissimo affetto e una grande aspettativa. Vogliamo fare il nostro lavoro e i romani che ci hanno sostenuto devono sapere che ci saremo e che faremo la nostra parte».
Lo ha detto nel corso di una diretta Facebook il presidente di Fratelli d’Italia, Giorgia Meloni.
«Con Fratelli d’Italia avremo la nostra pattuglia in consiglio comunale, dove ci sarà anche Rachele Mussolini eletta nella mia lista civica. Siamo al ballottaggio contro il Movimento 5 Stelle nell’importantissimo Municipio VI di Roma, quello di Tor Bella Monaca: abbiamo chiuso lì la campagna elettorale e i cittadini ci hanno premiato per le tante proposte che abbiamo fatto. Giovedì dalle ore 19.00 sarò in piazza per un comizio a sostegno del nostro candidato alla presidenza, Nicola Franco. Dopo le elezioni invece ragioneremo sul fatto che il Pd vince solamente nei Municipi come il centro storico e Parioli, mentre nelle cosiddette periferie noi abbiamo avuto un’ottima risposta», ha spiegato Meloni.
