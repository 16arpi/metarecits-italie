Difesa, Cirielli: Bene stop legge Fornero su pensioni comparto

«Prendiamo atto che le forze di maggioranza si sono impegnate a fermare l’applicazione della riforma previdenziale al comparto sicurezza-difesa. Un regolamento ideato, a suo tempo, dal ministro Fornero, che rappresenta uno dei più scellerati provvedimenti proposti dall’esecutivo dei tecnici». Lo dichiara Edmondo Cirielli, deputato di Fratelli d’Italia, e componente dell’Ufficio di Presidenza di Montecitorio.  
«La specificità del Comparto – spiega – va rispettata. Mi auguro, pertanto, che l’attuale Governo, che è la continuazione del Governo Monti, non voglia ancora mortificare il lavoro e la dignità delle donne e degli uomini delle Forze Armate e delle Forze dell’Ordine. Anche oggi, i graduati e volontari del Cocer denunciano la situazione di estrema difficoltà in cui versa il Comparto chiedendo che non ci siano ulteriori tagli retributivi iniqui».
«Le priorità – conclude Cirielli – sono la stabilizzazione dei Volontari e lo sblocco del turn over, non certamente la ricerca di altre forme di arruolamento. Fratelli d’Italia vigilerà per evitare che sia nuovamente colpito un settore che, nonostante tagli e restrizioni, continua a garantire efficienza e sicurezza sia in Italia che all’estero».  
Roma, 6 giugno 2013
