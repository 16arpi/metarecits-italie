Foibe: grazie a Pdl passo in avanti verso memoria condivisa

“Esprimiamo soddisfazione per l’approvazione alla Camera della proposta di legge che prevede iniziative per la promozione della conoscenza della tragedia delle foibe e dell’esodo giuliano-dalmata nelle generazioni future. Le vittime della pulizia etnica attuata a conflitto bellico ormai terminato dai partigiani comunisti agli ordini del dittatore jugoslavo Tito, sono state oltraggiate due volte: la prima col loro infoibamento e la seconda con la rimozione del loro ricordo dalle pagine di tanti libri di storia, soprattutto quelli scolastici”. Lo dichiara il vicecapogruppo di Fratelli d’Italia alla Camera dei deputati, Augusta Montaruli.
“La normativa, che oggi ha ricevuto il voto favorevole della Camera, sottoscritta da molti colleghi, è stata redatta con il supporto di diverse associazioni di esuli e prevede la realizzazione in tutta Italia di Case degli Esuli, ovvero una rete di musei dedicati alla memoria delle tragiche pagine di storia vissute dai nostri connazionali di Istria, Fiume e Dalmazia. All’allestimento delle strutture collaboreranno le associazioni degli esuli e soprattutto le famiglie e i discendenti di coloro che vissero (e talvolta, purtroppo, morirono) nei Centri di raccolta profughi sul territorio italiano. Finalmente anche le loro storie avranno il giusto riconoscimento”, sottolinea il deputato di Fratelli d’Italia Andrea Mascaretti.
“La pdl si rivolge ai giovani perché sono loro a dover custodire il passato e la memoria storica. Ogni anno un concorso, a cui potranno partecipare studenti universitari, darà vita a un’opera artistica che verrà temporaneamente esposta in uno dei tanti capoluoghi italiani. L’arte è un formidabile strumento di memoria storica che può, partendo dalle nuove generazioni, contribuire a divulgare storicamente quanto accadde tragicamente nel Friuli-Venezia Giulia e nell’Istria”, aggiunge Stefano Benvenuti Gostoli, deputato di Fratelli d’Italia. 
“Sono tasselli di un unico e coerente mosaico, quello che mira a fare del 10 febbraio una data realmente condivisa e iscritta nella memoria della nazione, afflitta per troppo tempo da cesure e censure. Questo Pdl scardina le omissioni per ridare piena dignità agli italiani che subirono il dramma delle foibe e dell’esodo”, conclude Novo Umberto Maerna, deputato di Fratelli d’Italia.
