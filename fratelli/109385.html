Terremoto, Trancassini: Pezzopane faccia analisi di coscienza e scoprirà che responsabilità sono del Pd

IN COMMISSONE AMBIENTE PROPOSTA FDI PER RICOSTRUZIONE EFFICACE E TEMPESTIVA
“Se oggi tutti, addirittura gli stessi deputati del Pd, sentono il bisogno di correggere, normare, emendare il decreto terremoto è perché nei comuni colpiti dal sisma lo Stato ha fallito sotto il profilo della ricostruzione e dell’emergenza, ancora incredibilmente in corso. Fratelli d’Italia porterà nei prossimi giorni in Commissione Ambiente le proposte per una ricostruzione efficace e tempestiva, perché a chi sta sui territori è assolutamente chiaro cosa non abbia funzionato e quali siano le strategie da perseguire. È sorprendente, tuttavia, che chi ancora oggi guida una ricostruzione fantasma con poteri straordinari senza riuscire a gestire l’emergenza dopo due anni dal sisma, che ha varato un decreto totalmente vuoto, abbia pure la sfrontatezza di puntare il dito sugli altri per la mancata approvazione di un emendamento. Invitiamo l’on. Pezzopane a fare una analisi politica e un esame di coscienza: scoprirà che la responsabilità di una vicenda che ci ha esposto al pubblico ludibrio internazionale è tutta del Pd e alla totale inadeguatezza che il suo partito ha dimostrato”.
Lo dichiara il capogruppo di Fratelli d’Italia in commissione ambiente e lavori pubblici della Camera Paolo Trancassini.
