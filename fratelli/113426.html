Giustizia. Rauti: Votiamo a favore, ma con questa legge la difesa non è sempre legittima

“Da opposizione responsabile e patriottica voteremo in modo favorevole a questo provvedimento, una storica battaglia di Fratelli d’Italia, perchè rappresenta senza dubbio un passo in avanti; tuttavia non è ciò che era stato promesso nè ciò che viene predicato nelle piazze e in tv” così la senatrice di Fratelli d’Italia, vicepresidente vicario del gruppo, Isabella Rauti nel suo intervento in Aula. “Chi sarà costretto a difendersi e chi sarà vittima di un’aggressione avranno evidentemente più tutele, e soprattutto saranno risparmiati alle vittime anni di calvario giudiziario, di spese legali e di risarcimenti agli aggressori . Tuttavia resta inevitabile l’apertura di un’inchiesta giudiziaria a carico di chi si difende in casa propria. Ma soprattutto c’è il rischio che questa riforma alla fine, come accade spesso nelle sentenze di femminicidio, trasformi il riferimento alla valutazione dello stato soggettivo in un attenuante. Questo sarebbe inaccettabile, un passo indietro clamoroso. Insomma, mantenendo l’eccessiva discrezionalità nella valutazione della proporzionalità tra difesa e offesa, questo governo ha di fatto scelto di non rendere la difesa sempre legittima” conclude la Rauti.
