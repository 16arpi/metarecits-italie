Meloni: Napolitano affidi incarico a Grillo vediamo quali sono queste proposte

Abbiamo visto gli otto punti proposti da Bersani. Dubito fortemente che sulla base di tanto fumo si possa trovare una convergenza tale da garantire un governo sufficientemente stabile da affrontare le grandi sfide economiche e sociali del momento. Prima di sancire che l’unica strada possibile è quella di procedere all’immediata
  
modifica della legge elettorale per poi tornare al voto, suggerirei con rispetto al presidente della Repubblica Giorgio Napolitano di considerare l’ipotesi di affidare il Governo al leader del primo partito italiano. Beppe Grillo potrebbe sempre sovvertire ogni pronostico e stupirci con delle proposte concrete che possano realmente risolvere i grandi problemi della Nazione. Da cittadina e da patriota mi auguro veramente che dietro a tanta apparenza ci sia anche della sostanza e Fratelli d’Italia sarebbe ben lieto di poter di volta in volta valutare i geniali provvedimenti del Governo cinque stelle. Se invece malauguratamente Grillo non avesse nulla da proporre al Parlamento lo confessi sommessamente agli italiani che continueranno a volergli bene da ottimo uomo di spettacolo capendo che è molto più facile giocare a vestire i panni del leader che non ad assumersi le responsabilità dello statista.
È quanto dichiara Giorgia Meloni, fondatore di Fratelli d’Italia.
