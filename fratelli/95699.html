Commercio armi, Cirielli: Soddisfazione per ratifica Trattato New York

“Manifesto la soddisfazione del gruppo di Fratelli d’Italia per la unanime e rapida approvazione della ratifica del Trattato Onu sul commercio delle armi”. 
  
E’ quanto ha dichiarato oggi alla Camera Edmondo Cirielli, deputato di Fratelli d’Italia e membro dell’ufficio di Presidenza, durante la discussione in Aula sulla ratifica ed esecuzione del Trattato sul commercio delle armi, adottato a New York dall’Assemblea generale delle Nazioni Unite il 2 aprile 2013.
“Questo trattato – ha cntinuato Cirielli – si pone come strumento fondamentale per il contrasto al traffico illecito internazionale di armi e, soprattutto, come pilastro di un nuovo diritto internazionale attivo, per contrastare una delle cause principali delle violazioni dei diritti umani, dell’instabilità e delle guerre nel mondo.
Questo strumento fondamentale mette la comunità internazionale davanti alle proprie responsabilità, perché si tratta di un accordo raggiunto da ben 154 Stati. Siccome il trattato entrerà in vigore dopo la consegna degli strumenti di ratifica di 50 Stati, il fatto che l’Italia faccia parte di questo gruppo di testa ci consentirà ancora una volta di essere all’avanguardia nel mondo sul piano culturale e del diritto internazionale”.
Roma 12 settembre 2013
