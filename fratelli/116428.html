Difesa, FdI: Pd strumentalizza su operazione strade sicure

“Al collega Filippo Sensi del Partito Democratico che accusa strumentalmente Fratelli d’Italia di essere contro l’operazione ‘Strade sicure’ ricordiamo che questa importante operazione fu pensata e fortemente voluta proprio da due esponenti di Fratelli d’Italia, l’allora ministro della Difesa Ignazio La Russa e il sottosegretario Guido Crosetto. Piuttosto, ricordiamo tutti molto bene come il PD e la sinistra antimilitarista abbiano più volte ostentato questa operazione sia a livello nazionale che a livello locale con i loro sindaci. Il voto contrario di Fratelli d’Italia oggi in commissione Difesa è dovuto solo alla imboscata che la maggioranza ha tentato di fare sulla pelle dei nostri militari: sul riordino dei ministeri e sul fondo per la revisione dei ruoli e delle carriere. La maggioranza ha reperito soldi da altri capitoli della Difesa e intende finanziare un massimo di 20 ore lavorative quando in realtà i nostri uomini in divisa ne lavorano 38. FDI è sempre stata e sempre sarà dalla parte dei nostri militari. Lo abbiamo fatto in passato e anche in questa legislatura, con le proposte di legge sul precariato nelle Forze armate, la dignità degli alloggi, la verifica degli equipaggiamenti per il benessere dei nostri uomini e donne e non ci stiamo a condividere una operazione e un provvedimento che non solo concede una elemosina ai nostri militari ma la finanzia prendendo fondi della Difesa e del personale, come denunciato dalla rappresentanza militare”.
Lo dichiarano in una nota i deputati di Fratelli d’Italia della commissione Difesa Salvatore Deidda, Wanda Ferro e Davide Galantino.
