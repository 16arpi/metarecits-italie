Inps, Rizzetto: Internalizzazione contact center è illegittima



“Confuse le dichiarazioni sul tema della deputata PD Pezzopane”


“Paradossale l’esultanza della deputata Stefania Pezzopane su un possibile aumento dei fondi destinati all’internalizzazione del Contact Center Inps che, a suo dire, garantirebbe l’assunzione in Inps Servizi di tutti gli operatori della commessa. Innanzitutto, se fosse vero quanto afferma, si tratterebbe di rispettare finalmente l’obiettivo prioritario fissato dalla normativa che regola la procedura di internalizzazione ossia: salvaguardare il personale delle attuali imprese appaltatrici. Ciò che noi chiediamo da mesi – come si evince dai nostri atti parlamentari sull’internalizzazione – per fermare l’iter dell’Inps che sta andando in senso opposto a tale finalità. L’Istituto infatti non intende applicare la clausola sociale e ha previsto una selezione pubblica per le assunzioni, aperta anche ad esterni. In secondo luogo, stupisce il silenzio del Ministro del lavoro, Andrea Orlando, che doveva invece essere il primo a riferire su tali presunte novità che porterebbero ad un cambio di linea sulla procedura di internalizzazione. Ci uniamo quindi alle perplessità espresse anche dal sindaco dell’Aquila, Pierluigi Biondi, sulle dichiarazioni della parlamentare del PD Pezzopane. E auspichiamo – come sollecitiamo da mesi – che realmente si proceda alla salvaguardia di tutti i lavoratori coinvolti, garantendo altresì che non vengano peggiorate le condizioni contrattuali e retributive. Chiediamo pertanto un urgente intervento chiarificatore del Ministro Orlando, per evitare notizie confuse che possano illudere e dare ulteriormente ansia ai lavoratori che da mesi sono in attesa di soluzioni adeguate”.
Lo dichiara il deputato di Fratelli d’Italia, Walter Rizzetto, capogruppo della commissione lavoro alla Camera e firmatario di una Risoluzione con la quale chiede al governo di mantenere l’impegno a salvaguardare tutti gli attuali lavoratori delle imprese appaltatrici nell’iter di internalizzazione del servizio di Contact Center.


