Ucraina, Albano: bene nostro Odg a sostegno dei calzaturieri marchigiani

 “Esprimo soddisfazione per l’accoglimento del nostro ordine del giorno al Decreto Ucraina, che impegna il governo a varare misure di sostegno per le aziende calzaturiere marchigiane che esportano la loro merce o hanno filiali nei Paesi coinvolti nel conflitto”. Lo afferma Lucia Albano, deputata marchigiana di Fratelli d’Italia e componente della Commissione Finanze.
“L’ordine del giorno, in particolare, chiede che il governo conceda agli imprenditori la possibilità di accedere alla cassa integrazione a costo zero ed a ristori a fondo perduto. Inoltre, domandiamo al governo di sostenere economicamente le aziende alla ricerca di mercati alternativi, di prevedere una moratoria per debiti fiscali e contributivi e di valutare una possibile riduzione dell’IVA sui beni interessati”, spiega l’onorevole.
“Durante l’edizione appena conclusa del Micam Milano, a cui ho partecipato, ho raccolto le preoccupazioni degli imprenditori marchigiani: la guerra è arrivata proprio nel momento in cui i magazzini erano pieni di merce da essere consegnata per le collezioni primavera-estate. In più, le conseguenze economiche delle sanzioni si sommano ad una situazione già fortemente precaria, indebolita prima dal terremoto, poi dalla pandemia e ora dal caro materie prime. È il momento che il governo si attivi per aiutare un comparto fondamentale per il tessuto economico regionale e nazionale”, conclude.
