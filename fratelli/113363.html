Editoria. Fazzolari: Grave esclusione Commissione Enti gestori dal tavolo su Inpgi agli Stati generali 

“Apprendo da fonti di stampa che il sottosegretario Crimi ha intenzione nel corso degli Stati generali dell’Editoria di convocare un tavolo separato per affrontare la situazione dell’Inpgi, facendo seguito a un’iniziativa analoga del sottosegretario Durigon. Sono particolarmente sorpreso perchè in entrambe le iniziative è stata esclusa la Commissione per il controllo sull’attività degli enti gestori di forme obbligatorie di previdenza e assistenza sociale, di cui sono vicepresidente e che ha competenza nel merito. Le questioni che riguardano la tenuta delle Casse previdenziali, compresa quella dell’Inpgi, devono essere affrontate in modo serio ponendo al centro della discussione la sostenibilità finanziaria delle Casse con una visione obiettiva e super partes, e pertanto in sede alla competente Commissione bicamerale, e non con sporadiche iniziative governative dalle ambigue finalità. Chiederò domani stesso in Commissione bicamerale l’immediata convocazione dei sottosegretari Crimi e Durigon e dei vertici dell’Inpgi”. Lo dichiara il vicepresidente della Commissione per il controllo sull’attivita’ degli enti gestori di forme obbligatorie di previdenza e assistenza sociale, senatore di Fratelli d’Italia, Giovanbattista Fazzolari.
