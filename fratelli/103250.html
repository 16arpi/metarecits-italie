M5s, Rampelli: L&#8217;assassino Lollo consulente di Grillo è una vergogna

“Achille Lollo consulente del M5S è un’autentica vergogna e conferma la natura ideologicamente comunista del Movimento di Beppe Grillo”.
E’ quanto dichiara il capogruppo alla Camera dei Deputati di Fratelli d’Italia-Alleanza Nazionale, Fabio Rampelli.
“Si apprende da notizie di stampa odierne – sottolinea Rampelli – che l’ex attivista di Potere Operaio, autore reo confesso della strage di Primavalle, collabora fattivamente con il blog ‘l’Antidiplomatico.it’, diretto da Alessandro Bianchi, braccio destro di Alessandro Di Battista”.
“Un vezzo di Lollo – osserva Rampelli – quello di ergersi a solone di politica estera e non solo, che va avanti da anni, da quando si rifugiò in Brasile a seguito del rogo che costò la vita ai fratelli Stefano e Virgilio Mattei, arsi vivi nella loro abitazione nel popolare quartiere romano di Primavalle nel 1973”.
“Che il movimento di Grillo si avvalga di personaggi con le mani sporche di sangue, rei di azioni militari immonde di quegli anni – conclude Rampelli – è inqualificabile. Mi auguro solo di non incrociarlo mai alla Camera, non potrei dimenticarmi che per aver bruciato vivi un uomo e un bambino non ha scontato un solo giorno di galera”.
‎
