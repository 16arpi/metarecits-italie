Redipuglia, Rizzetto: Fatto gravissimo

«La violazione del Sacrario di Redipuglia è un fatto gravissimo che offende la memoria dei soldati italiani che hanno perso la vita nella Grande Guerra». È quanto dichiara il deputato di Fratelli d’Italia, Walter Rizzetto, sulla vicenda che vede protagonista un cantante rapper che compare in un video musicale visibile sul canale You Tube, nel quale viene ripreso in cima al Sacrario mentre balla e canta.«Con un’interrogazione – continua Rizzetto – ho chiesto le dovute spiegazioni al Ministero della difesa che amministra il monumentale cimitero militare, poiché non è ammissibile che sia stata elusa la vigilanza per girare un video che nulla ha a che vedere con gli oltre centomila connazionali deceduti per la patria e che è di fatto un vero e proprio oltraggio a quanto rappresenta il più grande e maestoso Sacrario italiano. Ho pertanto chiesto – conclude il deputato – le dovute iniziative per censurare l’episodio e per escludere simili azioni in futuro».
