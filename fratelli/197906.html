Dossieraggi: gravissimo Report coinvolto nel sistema Equalize

“E’ gravissimo quando sta emergendo dall’inchiesta di Milano su Equalize: uno scenario inquietante che, sulla base delle dichiarazioni di Calamucci, coinvolgerebbe un soggetto che fa parte della Rai. A quanto pare, esisterebbe una sorta di scambio e passaggio di informazioni tra gli ‘spioni’ di Equalize e la trasmissione Report, che avrebbe avuto accesso ai dossieraggi e come contropartita avrebbe fornito spunti all’agenzia per preparare documenti. Un rapporto di torbido mutuo soccorso che configura una commistione e corresponsabilità tra una delle trasmissioni di punta del Servizio pubblico e un soggetto privato, sfruttando le sue azioni di dossieraggio illegale. Va fatta, quindi, immediata chiarezza perché è inaccettabile che la Rai si trovi ad essere, attraverso Report, parte di un sistema fuori dalla legge e contrario all’etica giornalistica”. Lo dichiara il presidente dei senatori di Fratelli d’Italia, Lucio Malan.
“La tv pubblica che scambia dossier con Equalize mette in serio pericolo la sicurezza nazionale e la libertà di informazione per migliaia di italiani. Spero che questo aspetto dell’inchiesta sia approfondito da Procura, Cda Rai e Parlamento. Una tale collusione è intollerabile”, aggiunge il senatore di Fratelli d’Italia Marco Lisei, componente della commissione Vigilanza Rai.
