Napoli. FdI: De Magistris peggio del terremoto

“De Magistris ha fatto peggio del terremoto del 1980, Napoli è in una situazione di abbandono e degrado che non si vedeva da oltre 30 anni, con un distinguo non  da poco, perché negli anni 80 il degrado era dovuto ad un evento imprevedibile, oggi è invece frutto delle scelte fallimentari del sindaco. È indispensabile per il bene di Napoli, che il sindaco si faccia da parte, che ci si adoperi per un governo di salute pubblica della città, al quale partecipino tutte le forze sane  delle città fuori dalla logica dei partiti, in cui il consiglio comunale sia motore dell’azione amministrativa e non semplice appendice di un sindaco incapace”.
  

È quanto dichiara Marcello Taglialatela, deputato di Fratelli d’Italia.
“De Magistris è ormai un capopopolo senza popolo – ha aggiunto il presidente del Consiglio provinciale di Napoli, Luigi Rispoli – , non conosce i bisogni della città, è sordo al dissenso e si preoccupa solo di portare avanti scelte fallimentari e miopi che stanno distruggendo Napoli. Abbia il coraggio di dimettersi e di ammettere il suo fallimento”. .
Napoli, 10 aprile 2013
