L. Elettorale, Crosetto: Renzi sbaglia, Napolitano deve rispettare e difendere Costituzione

«Mi spiace, ma anche Renzi sbaglia. Non stiamo mettendo in discussione la buona fede né lo spirito di servizio supremo con cui il Presidente Napolitano svolge il suo ruolo. E sappiamo perfettamente che con la sua autorevolezza sta cercando di coprire il vuoto totale di una stagione politica da accantonare. Ma c’è una cosa che è sopra Napolitano. E cioe’ quella Costituzione che anche lui, soprattutto lui, deve rispettare e difendere». E’ quanto dichiara il coordinatore nazionale di Fratelli d’Italia, Guido Crosetto.
  
 
«Sicuramente mi sbaglierò – prosegue Crosetto -, ma se mi aiutano Renzi e la Presidenza della Repubblica a trovare, negli articoli dall’83 al 91 della Carta costituzionale, anche solo un minimo appiglio per giustificare ciò che e successo ieri ed alcune cose accadute negli ultimi due anni, chiederò scusa con piacere e smetterò di chiedere conto».
«La mia tristezza è che atteggiamenti di questo tipo avranno come risultato unico quello di rafforzare Grillo e di aumentare la rabbia diffusa. L’impatto di un governo incapace di gestire il momento, di un’Europa sorda e lontana e di arbitri che entrano in gioco è un mix che può accendere reazioni incontrollabili», conclude il coordinatore di FdI.
Roma, 25 ottobre 2013
