Governo, Crosetto: Renzi nuovo azionista maggioranza, Alfano ci rifletta se non vuole fare fine del carciofo

«Consiglio ad Alfano e a Ncd di prendere atto che è mutato ancora una volta il panorama politico e che questo Governo ho un nuovo azionista di maggioranza che non ne vuole la continuazione e che ogni giorno cercherà di tirare la corda e provocare rotture. Non ci sono più le condizioni di quando si insediò, ma neppure quelle di ottobre. Ogni giorno avrà una nuova pena, una nuova provocazione e un nuovo fronte con l’obiettivo di ridicolizzare l’alleanza attuale e l’azione di Letta.
  
Perché se a parole Renzi dice di non voler creare problemi, nei fatti ogni giorno sottrae un po’ della pochissima credibilità rimasta a questo Esecutivo. La lettera a La Stampa di oggi ne è l’esempio perché sembra scritta da un leader dell’opposizione. E come può proseguire un Governo che ha contro Renzi, Grillo e Berlusconi? Sarebbe opportuno che Alfano ne prendesse atto e tornasse nel centrodestra a tutti gli effetti, abbandonando al suo destino Letta. Se questa scelta dovesse portarci alle elezioni una legge ora c’é. E la responsabilità sarebbe del Pd che non riesce a garantire il suo Presidente del Consiglio. Ci rifletta se non vuole fare la fine del carciofo».
È quanto dichiara il coordinatore nazionale di Fratelli d’Italia, Guido Crosetto.
Roma, 15 gennaio 2014
