Scuola: grazie a governo Meloni trovata soluzione per personale Ata

“Accogliamo con grande soddisfazione la riformulazione da parte del Ministero dell’Istruzione e del Merito dell’emendamento al milleproroghe a firma del deputato Cannata, relativo all’aggiornamento Ata terza fascia. La riformulazione da parte del Mim prevede che ai fini del primo aggiornamento delle graduatorie di circolo e d’istituto del personale amministrativo, tecnico e ausiliare successivo alla data di entrata in vigore della legge di conversione del decreto, il termine di un anno previsto dall’articolo 59 comma 10 del contratto collettivo nazionale di lavoro del personale del comparto istruzione e ricerca per il periodo 2019-2021, ai fini dell’acquisizione della certificazione internazionale di alfabetizzazione informatica, si applica anche ai casi di primo inserimento nelle graduatorie medesime . Ringrazio il Ministero per aver compreso la delicatezza della situazione e per aver trovato una soluzione in tempi rapidi”. Lo dichiara la senatrice di Fratelli d’Italia Ella Bucalo, membro della commissione cultura del Senato e vice responsabile del Dipartimento Scuola del Partito.
“In sostanza, chiunque potrà inserirsi in graduatoria anche senza il possesso della certificazione internazionale di alfabetizzazione digitale, avendo un anno di tempo in più per ottenerla. Con il governo Meloni, ancora una volta, troviamo una soluzione concreta e rapida ad una situazione delicata che garantisce mobilità a chi era inserito in graduatoria e opportunità ai nuovi inserimenti”, aggiunge Luca Cannata, deputato di Fratelli d’Italia e vicepresidente della commissione Bilancio alla Camera.
