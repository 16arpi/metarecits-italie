Riforme, Rampelli: No a lingua italiana in Costituzione

“E’ da più di un decennio che si dibatte sulla necessità di inserire la lingua italiana in Costituzione. Contavamo sul fatto che il fiorentino Matteo Renzi potesse essere sensibile a questo argomento. Invece niente.

Noi ci abbiamo provato. La tutela della lingua italiana, madre della nostra identità di popolo e di nazione, non avrà rango costituzionale in quanto l’emendamento è stato giudicato inammissibile dal relatore Sisto”. È quanto dichiara il capogruppo di Fratelli d’Italia-Alleanza nazionale Fabio Rampelli commentando l’inammissibilità dichiarata dal relatore Francesco Paolo Sisto all’emendamento sulla costituzionalizzazione della lingua italiana, dei dialetti e dell’inno di Mameli.
“La Camera – ha aggiunto Rampelli – ha perso un’occasione storica e unica per dare valore alla nostra lingua. Nello stesso emendamento all’articolo 12 della Carta avevamo proposto d’inserire anche i dialetti,  e l’inno nazionale che a tutt’oggi non è inserito in Costituzione. Ma tutto ciò che ha valore culturale viene sistematicamente ignorato o bocciato da questa maggioranza che sostiene il governo”.
“Forse -ha concluso il capogruppo-  preferiscono l’italiase, o chissà l’itarabo”.
