Legge europea, Rizzetto: Votiamo no, noi dalla parte delle vittime dei reati

“Fratelli d’Italia Alleanza nazionale vota contro questa legge europea. Sono anni che c’impegniamo a difendere le vittime di reato e i loro familiari. L’Ue prevede un risarcimento per coloro che subiscono violenze. L’Italia con notevoli ritardi si appresta a recepire la normativa europea ma lo fa creando i presupposti per un’ulteriore infrazione. La legge europea all’esame dell’aula infatti  discrimina le vittime dei reati,  introduce un limite reddituale al riconoscimento dell’indennizzo, un limite di tempo entro il quale si può fare domanda, 60 giorni, ed esclude le spese giudiziarie. Troviamo davvero scandalosa la modalità con la quale questo governo cerca di sanare i ritardi per il recepimento degli obblighi europei che prevedono risarcimenti nei confronti di coloro che hanno subito violenza.  Questo provvedimento non sana l’infrazione, ma ne crea altre facendo rischiare all’Italia una multa”.  È quanto ha affermato il deputato di Fratelli d’Italia-Alleanza nazionale-Terra Nostra Walter Rizzetto in dichiarazione di voto sull’approvazione della legge europea.
