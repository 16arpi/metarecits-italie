Almirante, La Russa: Meravigliato da vergognoso tatticismo di ex esponenti An

“Non mi meraviglia che qualcuno sia ignorante sulla storia personale e politica di Giorgio Almirante e non abbia neanche letto le parole di grande rispetto che gli stessi Presidenti della Repubblica Napolitano e Mattarella gli hanno indirizzato (molti amici della comunità ebraica milanese, che ringrazio, me le hanno ricordate). Mi meraviglio invece del vergognoso tatticismo di quanti, un tempo esponenti di rilievo di Alleanza nazionale e oggi schierati per Marchini, dicono che Giorgia Meloni in campagna elettorale avrebbe dovuto tergiversare. Ad una domanda precisa che le è stata posta (“una via per Almirante sì o no?’) loro avrebbero risposto “si vedrà ne parliamo dopo”. Giorgia meloni ha invece risposto come sempre con coerenza e sincerità: “Giorgio Almirante la merita.” E così credo la pensi la stragrande maggioranza degli italiani, non solo di destra”.
Lo dichiara Ignazio La Russa, deputato di Fratelli d’Italia.
