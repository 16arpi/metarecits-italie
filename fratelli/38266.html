Mafie, sabato 9 giugno a Rossano(CS) manifestazione conclusiva progetto &#8220;la mafia uccide, il silenzio pure&#8221;

Si terrà Sabato 9 Giugno, alle ore 9.30, presso la sede dell’ex Delegazione Comunale di Rossano, la manifestazione conclusiva del Progetto  ” La mafia uccide,  Il silenzio pure”, coordinato dal Dipartimento cultura, giustizia e legalità FdI Rossano e dal Dipartimento Tutela Vittime FdI provincia di Cosenza .
Giunge così a termine un percorso di legalità,  durato 6 mesi, che si è sviluppato attraverso incontri, dibattiti, riflessioni e testimonianze, all’interno del quale è stata istituita una borsa di studio dedicata a ragazzi tra i 12-30 anni. Quest’anno, nella  programmazione annuale dei due dipartimenti, è stata inserita la tematica del fenomeno mafioso con l’obiettivo di creare nei ragazzi la consapevolezza della cultura dell’illegalità, facendo maturare in loro il senso di giustizia e di legalità. A conclusione del progetto, i ragazzi hanno svolto lavori individuali o di gruppo, partecipando alla borsa di studio dedicata al coraggio di Lea Garofalo, testimone di giustizia, uccisa e sciolta poi nell’acido.
 Durante l’evento avremo modo di ascoltare l’emozionante  testimonianza di Marisa Garofalo, sorella di Lea.  Interverrà anche l’On. Angela Napoli, sotto scorta ormai da anni, presidente dell’Associazione “Risveglio Ideale”, che da subito ha inteso appoggiare il progetto, partecipando agli incontri che si sono svolti durante il percorso. Invece, il presidente dell’associazione Basta vittime sulla ss 106 , Fabio Pugliese, ci spiegherà come e perché le mafie riescano spesso  ad interferire in materia di appalti.
Nel corso della manifestazione , verranno assegnate, ai vincitori del Bando, due borse di studio : una al vincitore assoluto categoria “singolo” ed una al vincitore assoluto categoria “gruppo”.
Cinzia Pellegrino, Coordinatore Nazionale Dipartimento tutela Vittime di FdI
Ernesto Rapani, Coordinatore Regionale per la Calabria e membro della Direzione Nazionale del partito.
SCARICA LOCANDINA EVENTO
