FdI-An Piemonte: diamo la spallata a Chiamparino e alla sinistra

Clima deciso nella conferenza stampa convocata ieri dal commissario regionale di Fratelli d’Italia del Piemonte, Andrea Delmastro. Al tavolo, insieme a Delmastro, anche Agostino Ghiglia e Maurizio Marrone. Agostino Ghiglia ha posto l’accento “sulle probabilissime elezioni regionali imminenti dove il centrodestra dovrà farsi trovare preparato con un candidato spendibile. Gli anni di Fassino in Comune e Chiamparino in Regione hanno dimostrato ai torinesi e ai piemontesi quanto false siano le promesse della sinistra, a noi fornire un’alternativa credibile”, mentre Maurizio Marrone ha attaccato Chiamparino “attento alle spartizioni delle poltrone e meno ai piemontesi in difficoltà. Il problema della prima casa si sta rivelando in forma sempre più tragica in tutto il Piemonte, cosa fa la Regione per sostenere i propri cittadini in difficoltà? Una sinistra che governa città e regione strizzando l’occhio all’ala più estrema senza però attuare nessuna politica sociale credibile”. “Lanceremo una grande mobilitazione – ha detto Delmastro – presentando 7 mozioni in tutti i Comuni piemontesi dove, dal basso, chiederemo tutela del welfare, della famiglia tradizionale, il “primato nazionale” per assicurare agli italiani in difficoltà gli stessi diritti degli immigrati mantenuti a spese dello stato, meno tasse a chi produce e stop ai privilegi e ai diritti acquisiti. Una rivoluzione tricolore che il Piemonte e l’Italia intera, al netto delle promesse populiste di gruppi poco credibili, attendono da troppo tempo.”
