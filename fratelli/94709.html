Marsilio: Zingaretti accetti confronto publico con Storace e radicali

Zingaretti ha la necessità di spiegare ai cittadini del Lazio come stanno esattamente le cose rispetto alla grave vicenda del suo stipendio e dei contributi previdenziali che gli ha versato in questi anni la Provincia di Roma. Ci auguriamo pertanto che accolga l’invito dei Radicali che gli hanno chiesto un confronto pubblico alla presenza di elettori e giornalisti per chiarire,
  
documenti alla mano, tutte le ombre che caratterizzano i fatti già denunciati di cui si sta occupando la Procura di Roma. Non vorremmo che Zingaretti continui a sfuggire ai dibattiti pubblici così come ha già fatto rifiutando il faccia a faccia che da tempo gli è stato chiesto dal presidente Storace. Il candidato presidente del Pd deve capire che la trasparenza e il confronto democratico non possono essere a senso unico e solo quando gli conviene. Cogliamo questa occasione per chiedergli nuovamente di affrontare un dibattito pubblico con Storace, così potrà dare conto sia della sua inquietante vicenda personale che del suo programma e delle sue proposte politiche rispetto a quelle del centrodestra.
 
 
È quanto dichiara in una nota l’on. Marco Marsilio, portavoce della coalizione di centrodestra alla Regione Lazio.
Roma, 13 febbraio 2013
