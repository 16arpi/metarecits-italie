Manovra, FdI: Governo rinvii introduzione fatturazione elettronica, solidarietà ad associazione nazionale commercialisti

“Fratelli d’Italia torna a chiedere con forza al governo grilloleghista di rinviare l’introduzione della fatturazione elettronica per le ditte individuali e per le piccole imprese perché così come è prevista dalla maggioranza non porterà benefici per la lotta alla elusione ma solo una sonora batosta economica per artigiani, imprenditori, commercianti e partite iva. E’ del tutto evidente che la maggioranza M5S-Lega non abbia la minima idea di come funzioni il mondo del lavoro e non abbia contezza né degli oneri enormi a cui già sono sottoposte le nostre imprese, né del divario digitale esistente in Italia. In piazza, in Parlamento e nelle commissioni, FDI che si è schierata e continuerà a schierarsi dalla parte dei lavoratori contro un governo che disattende le promesse fatte in campagna elettorale aggravando le condizioni economiche e lavorative di milioni di persone. La nostra vicinanza va infine all’Associazione Nazionale Commercialisti, che questa mattina ha depositato presso il Tribunale Civile di Roma un ricorso contro l’Agenzia delle Entrate, chiedendo, in via d’urgenza, il differimento dell’entrata in vigore della normativa sulla fatturazione elettronica”.
Lo dichiarano i deputati di Fratelli d’Italia Marco Osnato e Riccardo Zucconi.
