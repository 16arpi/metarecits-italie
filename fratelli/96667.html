Tagli difesa, Cirielli: Il governo mette a rischio la protezione dei cittadini

“Il Governo a guida Pd mette a repentaglio la protezione dei cittadini. Un piano per tagliare 700 milioni nel comparto difesa e sicurezza tra Polizia, Carabinieri e Vigili del Fuoco, mentre i dati del Viminale 2013 attestano un aumento dei furti e delle rapine in casa e la crescita della percezione di insicurezza”. E’ quanto dichiara Edmondo Cirielli , deputato di Fratelli d’Italia-Alleanza Nazionale, componente dell’Ufficio di Presidenza di Montecitorio.
  
“La ricetta Renzi – continua – rischia di dar vita ad una sforbiciata che provochera’ danni a tutto il settore, gia’ martoriato dai tagli indiscriminati degli ultimi anni. Infatti, mentre il Governo pensa alla soppressione di oltre 300 presidi, le donne e gli uomini del comparto subiscono gia’ il blocco del turn over e quello contrattuale, oltre alla mancanza di personale giovane da poter impiegare. A cio’ si aggiungono le numerose questioni che restano sul tavolo, dal riordino delle carriere al rispetto della specificita’ nell’ambito della riforma previdenziale, al completamento delle assunzioni”. “Una situazione preoccupante da tempo denunciata anche dal Cocer e dai sindacati – conclude Cirielli – della quale mi auguro che il Governo sia sufficientemente consapevole e su cui Fratelli d’Italia vigilera’ attentamente, perche’ a pagare le conseguenze non siano coloro che ogni giorno tutelano e garantiscono la sicurezza delle nostre citta’ e degli italiani”.
