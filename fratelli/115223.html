Immigrati, Montaruli: Grazie a FdI Governo chiede a Ue trasparenza e controlli su fondi Ue a Ong

“Grazie ad una risoluzione di Fratelli d’Italia approvata in commissione UE alla Camera, l’Italia dice basta alla carenza di trasparenza nei fondi Ue alle Ong.  L’assenza di trasparenza era già stata denunciata a dicembre dalla Corte dei conti europea. Il Governo dovrà dunque attivarsi affinché la Commissione europea nell’assegnazione diretta e indiretta dei fondi alle Ong, rispetti rigorosamente i principi di trasparenza. Inoltre, il nostro governo dovrà verificare che la stessa Commissione europea acquisisca tutte le informazioni sulle Ong finanziate e tutti i beneficiari incaricati unitamente all’importo concesso e alle modalità concrete di gestione. Si tratta di un grande successo di Fratelli d’Italia che ha fortemente voluto questo provvedimento che vuole dare maggiore controllo delle Ong e, soprattutto, garantire una maggiore trasparenza ai fondi che le finanziano. L’Ue bacchetta sempre l’Italia e poi viene meno ai principi fondamentali di trasparenza nell’erogazione di fondi. Questa volta è l’Italia che non accetta che un solo euro dei nostri contribuenti venga assegnato senza alcuna possibilità di verifica”.
Lo dichiara Augusta Montaruli, deputato di Fratelli d’Italia.
