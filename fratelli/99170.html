Italicum, Rampelli: Ipotesi fiducia è il de profundis democrazia

“Soltanto l’ipotesi che possa essere messa la fiducia sulla legge elettorale fa rabbrividire. Ci troveremmo al de profundis della democrazia. Si tratterebbe di una forzatura violentissima contro cui chiamiamo tutte le forze politiche a fare blocco”. È quanto dichiara il capogruppo di Fratelli d’Italia-Alleanza nazionale Fabio Rampelli commentando le affermazioni del ministro delle Riforme Maria Elena Boschi.
“La fiducia – ha aggiunto Rampelli- non è un istituto previsto in Costituzione – eccetto all’articolo 94 sulla fiducia parlamentare al governo attraverso mozioni – ma soltanto dai regolamenti parlamentari e dalla legge 400/89. Nessuna legge e nessun regolamento, possono dettare regole non rispettose dei principi costituzionali”.
“ La rottura del patto del Nazareno – ha concluso il capogruppo- deve necessariamente indurre Renzi a condividere la nuova legge elettorale con almeno una parte dell’opposizione, mentre allo stato l’Italicum non raccoglie neppure il consenso unanime del Pd”.
