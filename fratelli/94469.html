Presentate le liste in Puglia

Si è tenuta questa mattina, presso il Caffè Borghese di Bari, la conferenza stampa di presentazione delle liste ‘Fratelli d’Italia – Centrodestra Nazionale’ in Puglia. Il cofondatore del movimento e capolista alla Camera, Ignazio La Russa, intervenuto telefonicamente, ha parlato di ‘‘un progetto nato per rilanciare l’immagine del centrodestra’’ e, nello specifico, della sua candidatura in Puglia come di un ‘omaggio a Pinuccio Tatarella’. A iniziare i lavori il consigliere comunale di Bari, Marcello Gemmato, candidato alla Camera dei Deputati: “Stiamo mettendo le nostre capacità al servizio di quella che non vuole essere una ‘lista’ ma un progetto politico di lunga durata.  I nostri obiettivi, infatti, sono molteplici, primo dei quali proprio quello di non sparire dopo le elezioni. Quello che vogliamo è il ‘ribaltamento’ delle sorti di questa Città, governata da un centrosinistra inetto, ma anche una selezione della classe politica che avvenga in maniera semplice e trasparente, proprio come sono state compilate le nostre liste. E a chi ci dice che riproponiamo semplicemente An, rispondiamo che il nostro progetto è ben più ambizioso e mira a intercettare tutti quelli che, come noi, sono scontenti della politica antimeritocratica e ‘anti-rinnovamento’. Pensate che nelle nostre liste tantissimi sono gli under 30, giovani capaci che credono ancora e nonostante tutto, che la buona politica possa esistere”. “Crediamo nel progetto di un avvenire diverso – ha detto Michele Saccomanno, candidato alla Camera – , un avvenire in cui i giovani abbiano voce. Loro hanno ali più veloci delle nostre ed è alle loro ali che dobbiamo affidarci. Tutti dobbiamo lottare per cambiare le cose, se poi il mio impegno sarà servito per far eleggere due valorosi giovani come Gemmato e Melchiorre, io avrò portato a compimento il mio lavoro”. “La nostra lista – ha aggiunto il consigliere comunale di Bari e candidato al Senato, Filippo Melchiorre – ha delle caratteristiche che nessun altra ha: ognuno di noi è espressione del territorio, inoltre, come potrete notare, per la prima volta ad essere candidati in posizioni eleggibili sono amministratori locali, assessori, persone che realmente sono a contatto con il territorio ogni giorno e che si sono già confrontate col voto e, ancora, si tratta di liste dove un terzo sono donne. Infine, scusate se è poco, siamo assolutamente tracciabili. Sfido i giornalisti a trovare una ‘macchia’ nei curricula dei candidati FdI, fateci i raggi X. Siamo degli ‘Steve Jobs’ in Puglia: siamo affamati e siamo folli, saremo virali peggio di un’influenza, ma il nostro sarà un virus positivo”. Tanti, poi, i candidati che sono intervenuti nel dibattito: Pierpaola Sapienza, giovane assessore del Comune di Cassano delle Murge, Domenico Farina, assessore provinciale di Foggia, Stefano Ayroldi, ex arbitro di calcio di fama internazionale, Christian Continelli, consigliere comunale di Ostuni, Massimo Ciullo, ex assessore a Brindisi. Quest’ultimo ha aggiunto: “Non dobbiamo rinnegare le nostre radici ma, d’altra parte, dobbiamo ripartire con un spirito del tutto nuovo e con persone capaci, giovani, determinate”.
