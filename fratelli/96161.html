Dl salva Roma, Rampelli: No a fiducia, da governo ridicole marchette e finanziamenti a pioggia

«Siamo di fronte ad una schizofrenica maggioranza di governo. Nei giorni pari rivolge appelli al rigore, all’austerità e propone licenziamenti nelle aziende pubbliche, svendita di società partecipate in attivo, spending review e tagli ai Comuni. Nei giorni dispari, invece, propina ridicole marchette con le quali lo Stato centrale elargisce fondi in maniera arbitraria a Comuni con poche migliaia di abitanti, penalizzazioni per gli Enti locali che contrastano il gioco d’azzardo, manomissioni alla riduzione degli affitti della Camera dei deputati.
  
Ma la morale rimane purtroppo sempre la stessa: il governo non conosce equità, non è trasparente e riesce nella politica del rigore verso la povera gente mentre apre i rubinetti verso lobby e poteri forti. Con l’aggravante data dai finanziamenti a pioggia lottizzati tra i partiti o, peggio, usati come strumento per accaparrarsi le simpatie dei sindaci in una goffa battaglia interna agli schieramenti. Da un governo così debole del resto non ci si poteva aspettare niente altro che questo: il male, dicevano i latini, attira altro male».
E’ quanto ha dichiarato in Aula alla Camera il vice presidente dei deputati di Fratelli d’Italia, Fabio Rampelli, annunciando il voto contrario del gruppo FdI alla fiducia sul dl salva Roma.
Roma, 23 dicembre 2013
