Marò, Meloni: Caso deve essere seguito da ministro o viceministro Esteri

  “Fratelli d’Italia considera un errore la nomina di Staffan de Mistura a inviato speciale di Palazzo Chigi presso il governo indiano per il caso marò. A causa dell’incompetenza e dei continui sbagli commessi per oltre un anno dal Governo Monti, un caso di routine è stato irrimediabilmente compromesso. Per la situazione in cui ci troviamo oggi non è sufficiente l’intervento di un alto funzionario: la vicenda dei marò deve essere seguita direttamente dal Ministro degli Esteri o quantomeno da uno dei numerosi viceministri nominati ieri alla Farnesina. L’11 maggio Fratelli d’Italia sarà in piazza a Roma per ricordare che riportare a casa Latorre e Girone costituisce una priorità per l’Italia e per la sua credibilità internazionale. Ci aspettiamo che Letta e il suo esecutivo dimostrino un briciolo di dignità in più rispetto a chi li ha preceduti e abbiano una reale volontà di tutelare i nostri marò”.
 
È quanto dichiara il capogruppo di Fratelli d’Italia alla Camera, Giorgia Meloni.
Roma, 3 maggio 2013
