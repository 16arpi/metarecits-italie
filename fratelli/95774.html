Governo, Taglialatela: FdI voterà contro la fiducia

“Fratelli d’Italia voterà contro la fiducia a questo governo, in coerenza con la posizione politica espressa durante la campagna elettorale e subito dopo in Parlamento. Avevamo ritenuto che il governo delle larghe intese sarebbe stato incapace di dare le risposte indispensabili per gli italiani. E infatti, non avete dato risposte al declino industriale della nostra nazione, alla nostra diminuita credibilità internazionale, ai problemi di un’economia schiava delle banche e dei poteri finanziari, alla necessaria riforma del sistema bancario.
  
 Inoltre, da parte del governo della nazione, qualunque sia la sua etichetta politica, vi dovrebbe essere più attenzione rispetto al vero e proprio disastro ambientale che colpisce la mia regione, la Campania. Non solo per colpa dei campani, industrie del Nord hanno scaricato veleni nei territori della Campania. Vi dovrebbe essere quindi più attenzione da parte del governo riguardo alle politiche industriali e alla criminalità organizzata, per ridare una speranza di vita alle popolazioni del meridione. Il territorio va valorizzato, perché è una risorsa che abbiamo ereditato dai nostri padri e che dobbiamo consegnare ai nostri figli. Come Fratelli d’Italia rappresenteremo in quest’Aula l’opposizione di centrodestra, e lo faremo sempre con grande lealtà, schiettezza, sincerità e pretenderemo le risposte che gli italiani chiedono a tutta la Nazione”.
E’ quanto ha dichiarato oggi alla Camera Marcello Taglialatela, deputato di Fratelli d’Italia, durante la discussione in Aula sulla fiducia al governo. 
Roma, 2 ottobre 2013
