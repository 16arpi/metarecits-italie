Incendio Reggio Emilia, Foti: Via Turri tragedia annunciata

“È una gravissima tragedia, ma certamente annunciata, quella avvenuta in Via Turri a Reggio Emilia.  Una tragedia che si sarebbe potuta evitare con una adeguata politica di contrasto alle occupazioni abusive delle pertinenze degli immobili lì ubicati”.
Lo dichiara Tommaso Foti, vice capogruppo vicario di Fratelli d’Italia alla Camera, preannunciando una interrogazione parlamentare al Ministro dell’Interno Matteo Salvini.
“Occorre assumere una linea durissima ed intransigente – prosegue Tommaso Foti – contro chi occupa abusivamente gli stabili, non solo per tutelare i più elementari diritti di proprietà privata, ma anche e soprattutto per evitare che a fare le spese di questa attività illegale siano persone, come in questo caso, del tutto estranee all’occupazione. I rappresentanti delle Istituzioni, a partire dal sindaco di Reggio, non devono pensare di avere risolto ogni problema dichiarando la propria vicinanza alle famiglie delle vittime, ma devono anche chiedersi se hanno fatto tutto quanto dovuto per evitare il verificarsi della tragedia”.
“La tragica vicenda di Reggio Emilia, conferma – sottolinea Foti – l’importanza dell’ordine del giorno, presentato da Fratelli d’Italia e accolto dal Governo, che impegna quest’ultimo ad effettuare un monitoraggio periodico sull’effettivo andamento delle operazioni di sgombero in ogni parte del Paese. Lo Stato deve fare valere tutta la propria forza nei confronti di coloro che occupano abusivamente gli immobili. Quanto accaduto in via Turri è la triste dimostrazione che il lassismo e la tolleranza sono solo forieri di sventura e morte”.
