Pdl, Meloni: Leadership non si impone per nomina o editto ma parte dal consenso

«Non conosco Marina Berlusconi, non l’ho mai incontrata e quindi non sono in grado di esprimere un giudizio su di lei. Posso dire, per come la penso, che non credo nelle organizzazioni dinastiche. E, soprattutto, sono convinta che le leadership non si possano imporre per nomina o editto. Se Marina Berlusconi volesse fare politica, se ambisse a essere leader del centrodestra, dovrebbe seguire il percorso che deve seguire un leader: un percorso di affermazione e consenso dal basso, non di imposizione dall’alto. Per esempio presentandosi alle primarie. Se sfiderei Marina Berlusconi?  Se ci fossero finalmente delle primarie del centrodestra penso che Fratelli d’Italia  dovrebbe concorrere con una propria candidatura». 
È quanto ha detto nel corso del programma “Un giorno da Pecora” su Radio 2 il presidente dei deputati di Fratelli d’Italia, Giorgia Meloni. 
Roma, 28 giugno 2013
