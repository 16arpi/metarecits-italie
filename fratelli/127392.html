Fisco. de Bertoldi: governo mantenga impegno con FdI su rottamazione ter e saldo e stralcio

“Dopo l’approvazione nel dl fiscale dell’ordine del giorno a mia prima firma, vincolante nel merito e nel tempo, leggasi legge di Bilancio, attendiamo dal governo immediata conferma dello spostamento, con rateizzazione a tutto il 31.12.2022, della scadenza per il pagamento delle cartelle esattoriali, di cui alla rottamazione ter ed al saldo e stralcio. Domani 14 dicembre scade, infatti, la prima proroga prevista nel decreto fiscale, e quindi milioni di contribuenti italiani sono allarmati per la mancanza di un dovuto segnale del governo nella direzione approvata con l’ordine del giorno vincolante di Fratelli d’Italia. Non voglio credere che il governo ‘dei migliori’ disattenda un impegno preso in modo inequivocabile con Fratelli d’Italia durante l’approvazione del decreto fiscale collegato alla finanziaria. Significherebbe il venir meno di un rapporto di fiducia con l’opposizione, e quindi con tutto il popolo italiano. Chiedo, quindi, un immediato riscontro in queste ore che precedono la scadenza ultima del 14 dicembre”.
Lo dichiara il senatore di Fratelli d’Italia, Andrea de Bertoldi, segretario della Commissione Finanze e Tesoro.
