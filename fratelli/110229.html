Crollo ponte, Mollicone: Interrogazione a Toninelli su ponte Magliana a Roma

“Il tragico crollo del ponte Morandi di Genova apre una immediata urgenza su quello quasi gemello di Roma alla Magliana, sempre firmato da Morandi. Quanto denunciato da mesi dai residenti e dai nostri consiglieri municipali è oggi drammaticamente confermato dall’ingegner Calzona, allievo di Morandi, che rivela addirittura la mancanza di collaudo del ponte e il suo stato di ammaloramento. La notizia di un recente sopralluogo dei Vigili urbani è ancora più inquietante e ci chiediamo come abbiano fatto a certificare la percorribilità di una struttura evidentemente usurata e che non avrebbe mai effettuato il collaudo. Presenteremo al più presto una interrogazione al ministro Toninelli per chiedere l’immediata verifica della struttura e della sua percorribilità. Ci chiediamo, inoltre, cosa stia facendo il sindaco di Roma Raggi a riguardo. Più in generale, come già annunciato da Giorgia Meloni, Fratelli d’Italia sarà in prima linea sul tema delle infrastrutture e presenterà una mozione in Parlamento per chiedere la revoca delle concessioni e la nazionalizzazione della gestione delle autostrade”.
E’ quanto dichiara il deputato di Fratelli d’Italia Federico Mollicone, componente dell’intergruppo parlamentare Rigenerazione urbana.
