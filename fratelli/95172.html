Militari, Fidanza: Maroni e Alfano assecondano Pisapia

  “Leggo che Maroni da Presidente della Regione è d’accordo con Pisapia e non pensa più che siano necessarie le pattuglie miste militari-forze dell’ordine per la sicurezza delle città. Strano, perché da Ministro degli Interni le aveva firmate lui insieme col Ministro della Difesa La Russa. Doppiamente strano perché più volte altri esponenti leghisti si sono espressi a favore delle pattuglie miste. Constatiamo anche che l’importante sforzo del Ministro Alfano per l’invio dei 140 agenti in più si accompagna alla rinuncia alle pattuglie miste. Senza contare che i presidi fissi su luoghi sensibili da parte dei militari non sono una novità, sono già molti i punti presidiati dai soldati a Milano. Se Maroni ha cambiato idea, se Alfano ha rinunciato a sostenerla, se entrambi assecondano l’ideologia folle della giunta arancione, Fratelli d’Italia è l’unica forza del centrodestra che invece non cambia posizione. Ben vengano gli agenti in più, ma servono le pattuglie miste per il pattugliamento a piedi dei quartieri sensibili”.
È quanto dichiara Carlo Fidanza, eurodeputato di Fratelli d’Italia.
Milano, 22 maggio 2013
