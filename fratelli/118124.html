Coronavirus, FdI: Da ministro Azzolina decisioni imbarazzanti e cervellotiche

“Mentre l’Italia è alle prese con un’emergenza sanitaria mai vista il ministro Azzolina continua a stupirci con cervellotiche decisioni come la pubblicazione dell’ordinanza relativa alla mobilità del personale docente, educativo ed ausiliario, tecnico e amministrativo per l’anno scolastico 2020/2021 in un periodo nel quale l’imperativo è “stare a casa”. Imbarazzante, inoltre, l’immancabile post del ministro che giustifica il provvedimento come una “garanzia” in ottica del prossimo anno scolastico. Assolutamente vero che le domande in questione verranno presentate per via telematica, ma è altresì inconfutabile che per migliaia di questi lavoratori, ci sarà bisogno di ricorrere alle segreterie scolastiche, agli uffici amministrativi e alle sedi sindacali per chiarimenti e assistenza. Un provvedimento il cui termine di presentazione è fissato nel prossimo 27 aprile, assolutamente procrastinabile che ancora una volta evidenzia da parte del ministro, oltre alla solita approssimazione, soprattutto mancanza di rispetto e buon senso”.
Lo dichiarano i deputati di Fratelli d’Italia, Ella Bucalo, Paola Frassinetti e Federico Mollicone.

