FdI, Pera: partito conservatore grande novità politica. Prisco: Serve patto di sovranità, da prossima settimana votiamo presidenzialismo

“Il partito dei Conservatori è una grande novità politica politica. Abbiamo dato così poca anima all’Europa che Putin ha pensato di poterla conquistarla con tre carri armati. Siamo così deboli che rischiamo di consegnarci al dittatore. Putin vuole l’Occidente, vuole la nostra anima. Ecco che serve il conservatore che difende l’anima cristiana dell’Europa”. Lo ha detto il filosofo e Presidente Emerito del Senato Marcello Pera, intervenendo nel corso della conferenza programmatica di Fratelli d’Italia in corso a Milano.
“Vi sollecito a proporre in Europa la legislazione esclusiva degli Stati nazionali su tutte le materie etiche. – ha aggiunto Pera – Auspico una revisione della Costituzione, difficile da farla per via parlamentare. Io ho un’altra soluzione: un’assemblea ad hoc eletta dal popolo con un mandato breve, 12 mesi. Questa assemblea elaborerà un testo da sottoporre al voto degli italiani”.
“Dalla prossima settimana inizieremo a votare alla Camera dei deputati la proposta di legge a prima firma Meloni per introdurre in Italia un semi presidenzialismo alla francese. – ha annunciato dal palco della Conferenza programmatica Emanuele Prisco, deputato e capogruppo FdI in commissione Affari Costituzionali alla Camera – Basta con i giochi di Palazzo. Basta con i governi tecnici. Serve un nuovo patto di sovranità tra cittadini e Istituzioni. Il presidenzialismo serve all’Italia. Per Fdi è la madre di tutte le battaglie”.


