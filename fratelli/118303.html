Coronavirus, La Russa: Perchè Di Maio cerca medici all&#8217;estero e non prende in considerazione disponibilità esuli venezuelani?

“E’ incredibile come il governo italiano, che per bocca del ministro Di Maio sta tuttora cercando all’estero personale sanitario disponibile ad aiutare l’Italia nell’emergenza Covid-19, non prenda in considerazione la proposta avanzata nei giorni scorsi dall’associazione ‘Venezuela piccola Venezia’. Duecento medici venezuelani tra anestesisti, rianimatori e professionisti sanitari che da anni vivono nel nostro Paese sono pronti a dare il loro contributo ma non vengono presi in considerazione dal nostro governo. Dopo aver accettato gli aiuti provenienti da Cuba, non vorremmo che il disinteresse verso i venezuelani derivasse dal loro status di esuli della dittatura comunista di Maduro, che il M5S non ha mai condannato. A pensar male si fa peccato ma qualche volta ci si azzecca. Chi si oppone al loro aiuto? Il presidente Conte e i ministri Di Maio e Speranza chiariscano subito”.
Lo dichiara Ignazio La Russa, vicepresidente del Senato e senatore di fratelli d’Italia.
