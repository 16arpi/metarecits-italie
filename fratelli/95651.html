Governo, Crosetto: Scilipoti pronto al massimo sacrificio pur di difendere scranno

«Oggi inizia il percorso di redenzione del senatore Scilipoti. Da mostro traditore venduto, secondo la sinistra, a Salvatore della Patria il passo è breve. Cambiano le maggioranze, cambiano i governi, ma le persone ‘responsabili’ rimangono ferme, ancorate ai loro principi e valori immutabili nel tempo. Come un paracarro, di quelli vecchio modello in pietra, il senatore Scilipoti si dimostra inamovibile ed irremovibile.
  
Lui difende la sedia fino all’ultimo respiro. Non importa chi debba appoggiare per fare questa grande battaglia di libertà, lui è pronto al massimo sacrificio pur di difendere lo scranno. In un momento così triste per la Repubblica un atto di coerenza come quello del ‘responsabile’ per antonomasia merita attenzione. E meritano un plauso le persone che hanno con lungimiranza preferito lui a seri esponenti del Pdl come Paniz, Napoli, Garagnani o Casoli. In questo Paese c’è bisogno di un centrodestra che abbia la lungimiranza di considerare persone come Scilipoti braccia strappate incautamente alla ‘scienza’. Certo che viene facile riadattare all’occasione un vecchio proverbio: chi di traditori ferisce, di traditori perisce».
È quanto dichiara il coordinatore nazionale di Fratelli d’Italia, Guido Crosetto.
Roma, 27 agosto 2013
