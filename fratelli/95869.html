Taglialatela: Istituire certificazione qualità per fondi agricoli campani

“C’è bisogno, con urgenza, che il governo ed  il ministero  per le Politiche Agricole e Forestali, adottino una procedura per la certificazione dei fondi agricoli della Regione Campania. La certificazione servirà da una parte ad evitare il diffondersi  di allarmismi generalizzati  sui prodotti provenienti dalla Campania ed in modo particolare dalla “Terra dei Fuochi”  e dall’altra a rilanciare quello che è un settore strategico per la nostra Regione, bloccando automaticamente le coltivazioni nei terreni contaminati e promuovendo con una certificazione di qualità la bontà del prodotto agroalimentare della nostra Regione”. 
  
 
E’ quanto ha dichiarato oggi alla Camera il deputato di Fratelli d’Italia, Marcello Taglialatela, durante il Question Time.
“In questo processo ho chiesto al Ministro De Girolamo – continua Taglialatela – il coinvolgimento della Facoltà di Agraria dell’Università Federico II di Napoli e l’Istituto Zooprofilattico di Portici che rappresentano eccellenze scientifiche ed accademiche riconosciute a livello internazionale,in modo da poter avere il contributo di tutte le istituzioni pubbliche in questa fase fondamentale di rilancio del comparto agroalimentare. In sintesi così come è necessario reprimere le attività criminali e perimetrare le aree contaminate, è altrettanto necessario intervenire anche da un punto di vista legislativo , affinché il prodotto agroalimentare della Campania continui ad essere riconosciuto come prodotto di alta qualità, tutelando in questo modo il tessuto produttivo, economico ed occupazionale”.
Roma, 23 ottobre 2013
