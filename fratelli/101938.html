Roma, La Russa: Forza Italia e Bertolaso cercano di aiutare il Pd

“La notizia che Forza Italia e Bertolaso si ‘sciolgono’ in Marchini aiuta i romani a capire che quello che stanno disperatamente facendo è cercare di portare Giacchetti del PD a superare la Meloni per far vincere la sinistra”.
Lo dichiara Ignazio La Russa, deputato di Fratelli d’Italia.
“Ma – aggiunge La Russa – è proprio il sondaggio “IZI spa” (pubblicato ieri con evidenza da “La Repubblica” nelle pagine romane) a dire testualmente “è un dato acquisito da tutti i sondaggi che ormai è una gara a tre Raggi 28,2%, Meloni 24%, Giacchetti 22,4%. Classifica che non cambierebbe, – prosegue il sondaggio – neppure se alla fine Bertolaso dovesse ritirarsi: il 41% delle sue preferenze andrebbe alla Meloni, solo il 18% a Marchini, il resto si disperderebbe sugli altri candidati”.
“In parole povere – conclude l’esponente di Fratelli d’Italia- se la scelta di Forza Italia da un lato vuole avvantaggiare Giacchetti dall’altro lato, per l’eterogenesi dei fini, rafforza il dato elettorale della Meloni e semplifica le scelte”.
