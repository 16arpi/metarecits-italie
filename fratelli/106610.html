Sicurezza. Cirielli: Salerno emergenza nazionale. Serve risposta dello Stato. Interrogazione a Minniti

“A Cava de’ Tirreni e nell’intera provincia salernitana c’è un’emergenza sicurezza nazionale che il governo del Pd sottovaluta, alimentando un clima di far west”: è quanto denuncia in una nota Edmondo Cirielli, deputato di Fratelli di Italia, annunciando “un’interrogazione parlamentare al ministro dell’Interno Marco Minniti, dopo l’esplosione di una bomba, la seconda in meno di 24 ore, questa notte in un palazzo di via Veneto a Cava de’ Tirreni”.
“Due esplosioni in meno di 24 ore ci dicono che l’intero territorio è in mano a gruppi criminali che terrorizzano le comunità. Mi auguro che il governatore della Campania Vincenzo De Luca non sia già in vacanza ma faccia sentire la propria voce, senza coprire le inadeguatezze del governo del Pd” conclude il parlamentare di Salerno “invocando una risposta immediata, forte e decisa dello Stato, a cominciare dall’invio dell’Esercito, per garantire la sicurezza dei salernitani”.
