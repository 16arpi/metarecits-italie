Vertice Ue: Gioventù Nazionale rivendica manichini a Milano

“Abbiamo voluto accogliere con manichini con la scritta ‘siamo tutti disoccupati’ tradotta in tutte le lingue dell’Unione europea i capi di governo partecipanti al vertice straordinario sul lavoro e la crescita. Questa Ue fatta di austerità e rigore sta strangolando l’Italia e i paesi del sud Europa.

I governi italiani succubi della Trojka sono complici di questo dramma sociale”. Con queste parole Francesco Quattrociocchi, responsabile milanese di Gioventù Nazionale, movimento giovanile di Fratelli d’Italia – Alleanza nazionale, ha rivendicato l’azione simbolica messa in atto nel corso della notte a Milano. “Bene hanno fatto i ragazzi di Gioventù Nazionale a manifestare simbolicamente il dramma di intere generazioni condannate alla disoccupazione o alla fuga dall’Italia da politiche economiche miopi, dalla gabbia dell’euro e delle sue regole folli. Il dibattito sull’articolo 18 appare sempre più lunare di fronte alla necessità di detassare chi crea lavoro e superare la precarietà”, aggiunge Carlo Fidanza, membro dell’Ufficio di presidenza di Fratelli d’Italia – Alleanza Nazionale.
