Teatro Valle, FdI Roma: Fondazione illegittima. Altro che bene comune

Fratelli d’Italia presenterà una interrogazione in Campidoglio ed un esposto alla Procura e alla Questura di Roma per denunciare lo stato di degrado e avviare l’immediato sgombero del Teatro Valle. “Dopo oltre due anni di occupazione abusiva, la situazione del Teatro Valle è oggi più critica che mai. Ci preoccupa, infatti, la nascita della Fondazione Teatro Valle Bene Comune dal momento che è totalmente illegittima, visto che questa forma giuridica presuppone la proprietà dell’immobile e non può chiamarsi con il nome di un bene che non sia di proprietà dei fondatori.
  
Le fondazioni, inoltre, sono ratificate e verificate dal Prefetto, a cui rivolgiamo il nostro appello per scongiurare la ratifica e provvedere il prima possibile allo sgombero. Fin dall’inizio della sua illegale occupazione, siamo stati i primi e gli unici ad affermare con forza che il Valle doveva essere liberato dagli occupanti che, avendo impedito la stagione teatrale provvisoria preparata dal teatro Argentina nel 2011, provocarono il mancato incasso e di conseguenza un cospicuo danno erariale. I costi e i debiti provocati da questa assurda autogestione, e che da quanto riportato oggi dagli organi di stampa ammontano a 1 milione e 300 mila euro complessivi, rappresentano un grave danno erariale, senza dimenticare che sono i romani a pagare l’acqua, la luce e l’Ama mentre gli occupanti in questi anni hanno affittato il teatro a chi vi si esibisce -peraltro con una programmazione di basso livello come ha ribadito l’attore Gigi Proietti – lucrandoci sopra. Infine, stupisce e stona un po’ la presenza alla conferenza stampa del Teatro Valle dell’insigne giurista ed esponente Pd, Stefano Rodotà che ha partecipato come se fosse anche lui stesso un occupante. Altro che ‘bene comune’. Fratelli d’Italia ha presentato un’interrogazione/esposto urgente in Aula Giulio Cesare, in Procura e alla Questura di Roma per denunciare lo stato di degrado e di abbandono in cui versa uno dei più antichi teatri d’Italia, nel quale debuttò Pirandello con “Sei personaggi in cerca d’autore”, e per chiedere immediatamente lo sgombero e un l’avvio di bando pubblico aperto a tutti per restituire il prima possibile il teatro Valle ai cittadini romani e al Mibac”.
Lo dichiarano in una nota congiunta gli esponenti di Fratelli d’Italia Fabrizio Ghera, capogruppo in Campidoglio, e Federico Mollicone, dirigente romano.
Roma, 18 settembre 2013
