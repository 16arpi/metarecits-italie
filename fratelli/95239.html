Pensioni d’oro, Crosetto: Colle ci riceva su conflitto interesse Consulta

«La decisione della Consulta sulle pensioni d’oro ha più di un merito. Intanto quello di consentirci di aprire un dibattito serio sul tema delle pensioni d’oro ottenute con il sistema retributivo e non supportate quindi da versamenti proporzionali. Poi ci può consentire di aprire anche una riflessione, rispettosa dell’autonomia costituzionale sulle sue funzioni, sulla Corte Costituzionale così come si è fatta nei mesi scorsi su altri organi costituzionali, come la Camera ed il Senato, in merito ai trattamenti economici, pensionistici ed ai vari benefit di cui godono ancora oggi i suoi membri. Intanto abbiamo chiesto al Presidente Napolitano di poter esporre a lui le nostre perplessità sul conflitto di interesse di questa vicenda».
È quanto dichiara il coordinatore nazionale di Fratelli d’Italia, Guido Crosetto.
Roma, 6 giugno 2013
