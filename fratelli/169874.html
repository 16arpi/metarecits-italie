Editoria: auguri alla nuova direzione del Secolo d&#8217;Italia

“Auguri di buon lavoro ad Antonio Rapisarda, che assume la guida del Secolo d’Italia. Insieme ad Annalisa Terranova, nominata vicedirettore, ne sapranno valorizzare al meglio la tradizione, da sempre riferimento per la destra italiana. Un giornale al quale siamo particolarmente affezionati e sulle quali colonne la stessa Giorgia Meloni è diventata giornalista. Oggi arriva un importante passaggio di consegne verso un compito per un giornale che ha sempre saputo innovarsi e rimanere al passo coi tempi, senza mai perdere la propria identità. Siamo certi che la scelta vada nella direzione giusta per proseguire nella tradizione di uno strumento che dia spazio all’attualità, alla politica, alla cronaca e alla cultura, come alternativa al politicamente corretto. Il rilancio di questa storica testata, che tanto ha dato alla destra politica e al pluralismo giornalistico-culturale, è un’ottima notizia per gli italiani”. Lo scrive in una nota Fratelli d’Italia.
“Un ringraziamento a Girolamo Fragalà, che per dieci anni ha diretto il giornale, e al direttore editoriale, Italo Bocchino. Siamo convinti che la strada sia quella giusta per valorizzare questo grande patrimonio e offrire ai lettori uno strumento che arricchisce da sempre il panorama editoriale”, afferma in una nota il deputato e responsabile organizzazione di Fratelli d’Italia, Giovanni Donzelli.
“Il Secolo d’Italia è un quotidiano che parla ai giovani, alle imprese e ai corpi intermedi, sempre con uno sguardo attento alle tematiche culturali e identitarie, con approfondimenti a quel grande cantiere aperto che è la cultura alternativa al politicamente corretto ed al wokismo in Europa e nel mondo”, ribadisce Alessandro Amorese, capogruppo di Fratelli d’Italia in commissione Cultura alla Camera e responsabile Attività editoriali del partito.
