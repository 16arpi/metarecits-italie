Province, Meloni: Centrodestra unito conquista roccaforti rosse, FdI festeggia a Novara primo presidente provincia

“Il centrodestra unito conquista storiche roccaforti rosse alle elezioni provinciali e Fratelli d’Italia festeggia oggi il suo primo presidente di provincia: Federico Binatti, sindaco di Trecate e neo presidente della provincia di Novara. È il simbolo di un processo di radicamento sul territorio che ci porta ad essere sempre più presenti, come confermato anche dal numero crescente di consiglieri eletti in numerose province, in tutto il territorio nazionale. Questi dati dimostrano la capacità di Fratelli d’Italia di essere punto di riferimento per un numero sempre più consistente di amministratori locali che ci riconoscono la capacità di buon governo e la coerenza delle nostre posizioni sia sul piano locale che su quello nazionale. Questo risultato ci rafforza nel chiedere al governo di mettere finalmente mano alla sciagurata legge Delrio, superando la fase di stallo delle Province e reintroducendo il voto popolare al posto di questa insensata elezione di secondo livello”.
Lo dichiara il presidente di Fratelli d’Italia, Giorgia Meloni.

