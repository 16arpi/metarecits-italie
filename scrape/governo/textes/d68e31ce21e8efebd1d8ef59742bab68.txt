Vai al Contenuto
Raggiungi il piè di pagina











Trasferimento dal Regno Unito all’Ospedale Bambin Gesù di Roma di un neonato, nota di Palazzo Chigi
24 Aprile 2024

La Presidenza del Consiglio dei Ministri rende noto che, con volo C130 dell’Aeronautica Militare atterrato a Ciampino alle 18.30 di martedì 23 aprile, è stato trasferito presso l’Ospedale Pediatrico Bambin Gesù di Roma un neonato di cittadinanza italiana, nato pochi giorni fa nel Regno Unito e affetto da una gravissima malformazione cardiaca.
L’Ospedale Pediatrico Bambin Gesù di Roma si è reso disponibile a prestare le cure necessarie, secondo la volontà della famiglia.
La realizzazione di questo trasferimento ha richiesto un’articolata organizzazione, che ha visto coinvolti la Presidenza del Consiglio dei Ministri, con gli Uffici del Sottosegretario di Stato, del Consigliere Diplomatico e del Servizio Voli, il Ministero della Difesa con l’Aeronautica Militare, il Ministero della Salute, l’ASL di Roma 1 e l’Ospedale Bambin Gesù. Il tutto con il coordinamento del Ministero degli Esteri, dell’Ambasciata d’Italia a Londra e del Consolato Generale d’Italia a Londra.
La collaborazione con le autorità sanitarie del Regno Unito, e in particolare con il Bristol Royal Hospital for Children, è stata piena e proficua.
L’elevata professionalità dei medici dell’Ospedale Pediatrico Bambin Gesù di Roma, insieme con l’efficienza di tutte le amministrazioni coinvolte, ha consentito la riuscita di un trasferimento complesso e delicato, tra i primi nel suo genere per pazienti così piccoli e così gravemente malati.
La Presidenza ringrazia tutti coloro che si sono prodigati per renderlo possibile.