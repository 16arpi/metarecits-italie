Vai al Contenuto
Raggiungi il piè di pagina











Riunione di insediamento delle Cabine di coordinamento PNRR presso tutte le Prefetture, nota di Palazzo Chigi
27 Maggio 2024

Si è tenuta oggi presso la Prefettura di Roma la riunione di insediamento contestuale delle oltre cento Cabine di coordinamento PNRR istituite, presso tutte le Prefetture, con il decreto-legge n. 19 del 2024.
La riunione è stata coordinata dal Presidente del Consiglio dei Ministri Giorgia Meloni che, per l’occasione, ha presieduto la Cabina di coordinamento costituita presso la Prefettura di Roma, in videocollegamento con le altre Cabine di coordinamento distribuite su tutto il territorio italiano e alla presenza dei Ministri Raffaele Fitto e Matteo Piantedosi.
Con l’attivazione delle Cabine di coordinamento, vero e proprio strumento di supporto territoriale, il Governo rafforza la governance del PNRR rendendo sistematico e più capillare il raccordo tra la Cabina di Regia per il PNRR, le amministrazioni centrali e i soggetti attuatori, valorizzando la prossimità territoriale e l’esperienza delle Prefetture, che assumono un rinnovato protagonismo nell’attuazione del Piano.
Ruolo delle Cabine di coordinamento sarà il supporto ai soggetti attuatori impegnati nell’attuazione del Piano, al fine di rilevare tempestivamente i segnali di criticità provenienti dal territorio, individuare in collaborazione con tutti i soggetti istituzionali coinvolti le opportune soluzioni e contribuire, attraverso Piani di azione dedicati, alla loro celere implementazione. 
È un ulteriore, significativo, passo nel solco della cooperazione tra tutti i livelli istituzionali per l’attuazione del Piano, con un ruolo propulsivo dei Prefetti e il pieno coinvolgimento di tutta la società civile: un metodo che il Governo ha promosso fin dal suo insediamento, e che ha reso possibile collocare l’Italia al primo posto tra gli Stati europei per risultati conseguiti nella realizzazione del PNRR.