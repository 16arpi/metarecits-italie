Vai al Contenuto
Raggiungi il piè di pagina











PNRR, Ministro Fitto: serve forte raccordo fra diversi programmi Ue per visione unica e coerente
10 Marzo 2023

Il Ministro per gli Affari Europei, il Sud, le Politiche di Coesione e il PNRR, Raffaele Fitto, è intervenuto, collegandosi da remoto, all’incontro 'Agenda Calabria – La bussola strategica per gli investimenti produttivi', organizzato da Unindustria Calabria e al quale hanno partecipato, tra gli altri, il Presidente della Regione Calabria, Roberto Occhiuto, il Sottosegretario all'Interno, Wanda Ferro, il Presidente di Confindustria, Carlo Bonomi. 
Nel suo intervento il Ministro Fitto ha sottolineato la necessità di "un forte raccordo tra i diversi programmi europei per avere una visione unica e coerente delle linee di intervento".  
La grande opportunità di dare un'importante risposta strutturale al problema energetico del RePowerEu, come sottolineato dalla Commissione Europea, permetterà di mettere in connessione PNRR e Fondi di Coesione. "Per queste ragioni, la proficua collaborazione istituzionale con la Regione Calabria, e in particolare il costante e positivo confronto con il Presidente Occhiuto, rappresenta un passaggio rilevante  per raggiungere gli ambiziosi obiettivi che ci siamo posti", ha proseguito il Ministro. 
In questa direzione va il parere positivo espresso pochi giorni fa da Regioni, UPI e ANCI sul decreto legge sulla nuova governance PNRR. "Un importante passo avanti per poter coordinare un impianto complessivo di misure, in grado di ampliare sia la capacità progettuale di questi Enti sia la loro capacità amministrativa per realizzarli", ha concluso il Ministro Fitto.