Vai al Contenuto
Raggiungi il piè di pagina











Riunione CIPESS dell'8 febbraio 2023
8 Febbraio 2023

Nella seduta odierna il Comitato interministeriale per la programmazione economica e lo sviluppo sostenibile (CIPESS), presieduto dal Ministro dell’economia e delle finanze – Vice Presidente del Comitato Giancarlo GIORGETTI, con la presenza del Segretario del CIPESS, Sottosegretario Alessandro MORELLI, ha approvato una serie di provvedimenti in materia di infrastrutture, salute, ricostruzione post sisma
Di seguito le principali deliberazioni adottate.
Infrastrutture:
Il Comitato ha approvato la rideterminazione del contributo statale per la realizzazione del sistema filoviario di Verona per un importo di circa 92,38 milioni di euro, in aumento di circa 6,73 milioni di euro rispetto al precedente contributo statale autorizzato dal CIPESS con delibera n. 38 del 2018, nell’ambito dei mutui già accesi e attivati e senza assegnazioni aggiuntive. 
Il Comitato ha riapprovato il progetto definitivo di una tratta della Pedemontana piemontese, ai soli fini della definizione del nuovo limite di spesa, pari a circa 384,45  milioni di euro. Il Comitato ha altresì dato mandato al soggetto aggiudicatore, ANAS S.p.A., di proseguire con le successive fasi progettuali e di realizzazione dell'opera.
Il CIPESS ha approvato il progetto definitivo della Stazione ferroviaria di Bari C.le – Realizzazione del parcheggio bus extra urbani nell’area ferroviaria ex “Officine Rialzo”- via Capruzzi”, con un limite di spesa di circa 6,4 milioni di euro, nell’ambito del programma delle infrastrutture strategiche per la riqualificazione e la realizzazione delle infrastrutture complementari alle grandi stazioni.
Salute:
Il CIPESS ha approvato il riparto fra le Regioni e le Province Autonome delle disponibilità finanziarie per il Servizio Sanitario Nazionale (SSN) nell’anno 2022, ammontanti a complessivi 125 miliardi di euro, già al netto della somma pari a 764 milioni di euro da destinare al Fondo per il concorso al rimborso alle Regioni delle spese sostenute per l’acquisto di farmaci innovativi. 
Il Comitato ha approvato l’assegnazione alle Regioni a statuto ordinario e alla Regione siciliana  di 820 milioni di euro a valere sulle risorse vincolate alla realizzazione degli obiettivi di carattere prioritario e di rilievo nazionale per l’anno 2022 e di 680 milioni di euro per altre finalità quali, tra le altre, il concorso al finanziamento del Fondo per l’acquisto di medicinali innovativi e il finanziamento di una remunerazione aggiuntiva in favore delle farmacie per il rimborso dei farmaci erogati in regime di SSN.
Il Comitato ha altresì udito le seguenti informative:
Informativa concernente la Relazione sulle attività di rilascio delle garanzie svolta da SACE S.p.A. Il Comitato è stato informato sullo stato di attuazione delle delibere in materia di attività green della SACE S.p.A. Nel 2022 sono state deliberate n. 248 garanzie per un finanziamento totale pari a euro 4.268 milioni di euro e un impegno garantito pari a euro 2.969 milioni. A livello di settore merceologico, le operazioni emesse riguardano principalmente il settore delle infrastrutture e delle costruzioni (46%) e delle energie rinnovabili (25%), mentre a livello di obiettivo ambientale perseguito, la maggior parte delle operazioni si riferisce all’obiettivo di mitigazione del cambiamento climatico. Da inizio operatività (dicembre 2020) al 31 dicembre 2022 risultano deliberate 334 operazioni, per importo finanziato pari a euro 8.749 milioni ed impegno garantito pari a euro 5.283 milioni.
Informativa sulla programmazione del “Fondo per la tutela del patrimonio culturale”, ai sensi dell’articolo 1, commi 9 e 10, della legge 23 dicembre 2014, n. 190, (legge di stabilità 2015) - annualità 2022-2024. Il decreto ministeriale n. 289 del 18 luglio 2022 ha approvato il programma per le annualità 2022-2024, per l’importo complessivo di 390 milioni di euro, di cui 50 milioni per l’anno 2022, 100 milioni per l’anno 2023 e di 240 milioni per l’anno 2024.
La Direzione generale bilancio del Ministero della cultura ha presentato, inoltre, una relazione sulle attività di monitoraggio degli interventi delle programmazioni del “Fondo per la tutela del patrimonio culturale”, a valere sui dd.mm. nn. 57 del 28 gennaio 2016, 265 del 4 giugno 2019, 450 del 16 dicembre 2021 e 289 del 18 luglio 2022.
Informativa concernente le attività del Commissario straordinario per la Metropolitana di Roma Linea C, tratta T3, di cui al DPCM 14.04.2022 –Ordinanze relative all’approvazione del progetto definitivo della variante alla stazione “Fori imperiali” e all’approvazione del progetto definitivo della Stazione “Piazza Venezia”.
Informativa sullo stato di affidamento della gestione del corridoio autostradale A22 Modena – Brennero.
Informativa concernente il trasferimento delle tratte autostradali A4 (Venezia – Trieste), A23 (Palmanova – Udine) A28 (Portogruaro –Conegliano) A4 (Raccordo Villesse – Gorizia – A57), attualmente gestite dalla Società Autovie Venete S.p.A. alla Società Alto Adriatico S.p.A..