Vai al Contenuto
Raggiungi il piè di pagina











Giornata della Memoria, Ministra Roccella promuove e inaugura esposizione fotografica al Museo Maxxi , “Il Cinema della Memoria”
26 Gennaio 2023

Un racconto per immagini che porta a rivivere in prima persona i drammatici eventi dell’Olocausto attraverso le scene più rappresentative del cinema. Si intitola “Il Cinema della Memoria” il percorso fotografico che è stato promosso e sarà inaugurato dalla ministra per la Famiglia, la Natalità e le Pari Opportunità Eugenia Roccella, oggi, 26 gennaio alle ore 17.00, al Museo Maxxi di Roma (Sala Carlo Scarpa), alla presenza di un rappresentante dell’Ambasciata d’Israele in Italia. La rassegna – realizzata con l’Ufficio Nazionale Antidiscriminazioni Razziali (UNAR) del Dipartimento per le Pari Opportunità – propone un viaggio esperienziale di immagini e suoni, suddiviso in sei tappe, che ripercorre i momenti più tragici della vita delle vittime: dalla promulgazione delle leggi razziali alla brutalità del rastrellamento, dalla ferocia della deportazione all’orrore dei campi di concentramento, fino alla liberazione. 
All’evento sarà presente anche una rappresentanza degli studenti del liceo classico statale “Giulio Cesare” di Roma.
Si informa inoltre che la mostra, ad ingresso gratuito, sarà aperta al pubblico dal 27 al 29 gennaio 2023.
I giornalisti e i foto-cineoperatori che intendono seguire l’evento sono pregati di accreditarsi entro e non oltre le ore 13.00 di oggi al seguente indirizzo mail: ufficiostampa.roccella@governo.it  indicando nome, cognome, testata, tessera professionale o documento di identità.