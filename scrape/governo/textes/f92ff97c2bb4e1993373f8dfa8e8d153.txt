Vai al Contenuto
Raggiungi il piè di pagina











Il Presidente Meloni in visita al CERN
7 Marzo 2025

Il Presidente del Consiglio, Giorgia Meloni, ha visitato questa mattina il CERN di Ginevra.
Il Presidente Meloni, accompagnata dalla Direttrice Gianotti, ha incontrato alcuni fra i più importanti scienziati italiani che lavorano al Centro, ha visitato l’ATLAS detector, uno dei più grandi e complessi strumenti scientifici mai costruiti per esplorare l’universo, e il tunnel LHC (Large Hadron Collider), il maggiore acceleratore di particelle al mondo. Infine, si è recata al Science Gateway, il Centro dedicato all’educazione e alla divulgazione scientifica progettato da Renzo Piano.
"È stato per me un onore visitare il CERN - ha detto il Presidente Meloni - , uno dei luoghi che meglio di altri racconta il ruolo di primissimo piano che l'Italia gioca da sempre nella ricerca e la centralità della cooperazione scientifica internazionale per affrontare le grandi sfide del nostro tempo. C'è tanto d'Italia nella storia del CERN, e questo è per noi motivo di grande orgoglio ma anche di particolare responsabilità. L'Italia è uno degli Stati fondatori, è il quarto contributore e i nostri 3200 ricercatori e scienziati rappresentano la comunità più vasta all'interno del Centro. Il CERN ha una storia gloriosa e un futuro davanti a sè altrettanto ambizioso, e la nostra Nazione continuerà a fare la propria parte per sostenere i progetti del Centro e raggiungere così nuovi traguardi".