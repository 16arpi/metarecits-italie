Vai al Contenuto
Raggiungi il piè di pagina











Giubileo 2025, riunione della Cabina di Coordinamento
5 Dicembre 2023

Si è svolta oggi a Palazzo Chigi l’undicesima riunione della Cabina di Coordinamento Giubileo 2025, presieduta dal sottosegretario alla Presidenza del Consiglio, Alfredo Mantovano. In apertura di riunione, il sottosegretario Mantovano ha invitato il sindaco di Roma e commissario straordinario per il Giubileo 2025, Roberto Gualtieri, a fornire un quadro aggiornato dello stato di avanzamento dei lavori e a fare luce sulle criticità di alcune opere e sulle strategie di superamento.
Tra i punti all’ordine del giorno il nuovo Protocollo d’intesa sulla legalità e sicurezza, firmato a fine novembre in Campidoglio con i sindacati di categoria romani e le associazioni datoriali, che prevede specifiche clausole antidumping salariale e contrattuale a garanzia della legalità e della tutela della salute e sicurezza dei lavoratori.
Alla luce poi del calendario definitivo degli eventi, con l’indicazione di quelli per i quali è prevista la presenza del Santo Padre, sono state individuate le aree idonee ad ospitarli. In particolare, sono stati selezionati cinque siti: Piazza San Pietro, il Circo Massimo, il parco di Centocelle, l’area della Nuova fiera di Roma e quella di Tor Vergata.
All’incontro erano presenti anche: il sottosegretario al Ministero dell’Economia e delle Finanze, Lucia Albano; il capo del Dipartimento della Protezione civile, Fabrizio Curcio; il Pro-prefetto del Dicastero per l’Evangelizzazione della Santa Sede, mons. Rino Fisichella; il prefetto di Roma, Lamberto Giannini; il presidente della commissione Cultura della Camera dei deputati, Federico Mollicone.