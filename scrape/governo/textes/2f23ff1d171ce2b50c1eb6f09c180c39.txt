Vai al Contenuto
Raggiungi il piè di pagina











Dodicesima riunione della Cabina di Coordinamento Giubileo 2025
5 Febbraio 2024

Si è svolta oggi a Palazzo Chigi la dodicesima riunione della Cabina di Coordinamento Giubileo 2025, presieduta dal Sottosegretario alla Presidenza del Consiglio, Alfredo Mantovano. All’incontro erano presenti tra gli altri: il Presidente della Regione Lazio, Francesco Rocca; il Pro-Prefetto del Dicastero per l’Evangelizzazione della Santa Sede, mons. Rino Fisichella; il Prefetto di Roma, Lamberto Giannini; il Presidente della Commissione Cultura della Camera dei deputati, Federico Mollicone.
In apertura di riunione, il sottosegretario Mantovano ha invitato il sindaco di Roma e commissario straordinario per il Giubileo 2025, Roberto Gualtieri, a fornire i dati aggiornati sullo stato di avanzamento dei lavori, sottolineando l’importanza di rispettare i tempi, in ottemperanza anche ai target previsti dal PNRR. 
Tra i punti all’ordine del giorno, il nuovo Protocollo d’intesa sulla legalità e sicurezza, firmato a fine novembre con i sindacati e le associazioni datoriali. A questo proposito, il sottosegretario Mantovano ha tenuto a ribadire che il rigoroso rispetto delle norme di sicurezza nei cantieri è una priorità. 
Alla luce poi del calendario definitivo degli eventi, con l’indicazione di quelli ai quali è prevista la presenza del Santo Padre, sono state selezionate due aree: il parco di Centocelle e l’area di Tor Vergata, con capienze crescenti da circa 80 mila a oltre un milione di persone. Per quanto riguarda Tor Vergata, si segnala la disponibilità alla piena collaborazione del Rettore al fine di poter utilizzare alcune aree nella disponibilità dell’Università.