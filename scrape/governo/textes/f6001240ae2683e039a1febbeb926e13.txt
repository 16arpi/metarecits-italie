Vai al Contenuto
Raggiungi il piè di pagina











Incontro del Presidente Meloni con il Primo Ministro dell’Ungheria Orbán
14 Settembre 2023

Il Presidente del Consiglio, Giorgia Meloni, e il Primo Ministro dell’Ungheria, Viktor Orbán, hanno avuto un incontro oggi a Budapest per discutere delle principali questioni europee e internazionali e delle eccellenti relazioni bilaterali tra Roma e Budapest.
Commentando i risultati del Budapest Demographic Forum, hanno ribadito l'importanza del valore della famiglia anche in considerazione della sfida demografica che l'Europa deve affrontare.
Per quanto riguarda l'Ucraina, i due premier hanno condannato l'aggressione russa e auspicato una pace giusta. Hanno ricordato il sostegno fornito finora a Kiev e hanno sottolineato l'importanza di mantenere la forte unità degli Stati membri dell'UE in un sostegno ampio e multidimensionale all'Ucraina.
Per quanto riguarda le questioni relative alla migrazione, hanno ribadito la necessità di agire con rapidità e con determinazione. La migrazione è una sfida comune per l'Unione europea che richiede una risposta collettiva. Hanno ribadito la necessità di concentrarsi sulla dimensione esterna per prevenire le partenze, soprattutto attraverso un deciso sostegno politico ed economico ai Paesi di origine e di transito dei migranti, un maggiore impegno nella lotta alle reti di trafficanti di esseri umani ed un'efficace politica di rimpatrio per coloro che non hanno diritto di rimanere in Europa. Dovrebbero essere attuati anche meccanismi di condizionalità per garantire la cooperazione dei Paesi di origine.
I due leader si sono impegnati ad una stretta collaborazione tra i rispettivi Governi in vista della Presidenza ungherese del Consiglio dell'Unione europea nel secondo semestre del 2024.