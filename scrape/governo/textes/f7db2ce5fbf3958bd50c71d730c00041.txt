Vai al Contenuto
Raggiungi il piè di pagina











Interventi per il superamento degli insediamenti abusivi in agricoltura, riunione della Cabina di regia PNRR
4 Luglio 2024

Si è svolta nel pomeriggio di oggi la Cabina di regia PNRR, convocata e presieduta dal Ministro per gli Affari europei, il Sud, le politiche di coesione e il PNRR, Raffaele Fitto, alla presenza del Ministro del Lavoro e delle Politiche Sociali, Marina Calderone, del Ministro dell’Economia e delle Finanze, Giancarlo Giorgetti, del Sottosegretario dell’Interno, Emanuele Prisco, del Presidente dell'ANCI, Antonio Decaro e del Commissario Straordinario in materia di superamento degli insediamenti abusivi e contro lo sfruttamento dei lavoratori in agricoltura, Maurizio Falco.
All’ordine del giorno della costruttiva riunione, il confronto in merito allo stato di attuazione della misura del piano connessa agli interventi per il superamento degli insediamenti abusivi in agricoltura. L’obiettivo finale, rispetto al quale sono stati individuati 37 comuni, ai quali sono state allocate le risorse in base alla mappatura degli insediamenti abusivi realizzata dal “Tavolo di contrasto allo sfruttamento lavorativo in agricoltura”, prevede il completamento delle attività entro marzo 2025. In seguito all’assegnazione delle risorse, l’amministrazione competente dovrà fornire un piano d’azione per ogni insediamento abusivo individuato.
Nel corso della Cabina di regia è stato formalmente attivato un confronto operativo, con il Commissario di Governo, rispetto alle iniziative da intraprendere per superare alcune criticità emerse nelle interlocuzioni con l’ANCI e per velocizzare il conseguimento del target, con particolare riferimento alle risorse economiche assegnate per la realizzazione delle opere infrastrutturali, pari al 70% del valore complessivo della misura.