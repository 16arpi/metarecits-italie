Vai al Contenuto
Raggiungi il piè di pagina











PNRR, da oggi al 24 ottobre gli incontri istituzionali e i tavoli di lavoro tecnici programmati nell'ambito della sesta visita della Commissione europea
21 Ottobre 2024

Da oggi fino a giovedì 24 ottobre è in programma la sesta visita della Commissione europea, dedicata ad approfondire i temi riguardanti le prossime tappe dell’attuazione del PNRR italiano.
Nel corso di circa quaranta tavoli di lavoro, che prevedono un focus dedicato alle misure strategiche del Piano, alla nuova missione REPowerEU, allo stato di avanzamento delle riforme e degli investimenti, saranno approfonditi gli obiettivi inseriti nella settima rata e nelle ultime tre rate del PNRR dell’Italia, mentre si finalizza la fase di verifica degli obiettivi inseriti nella sesta rata al fine di consentirne il pagamento.
L’appuntamento, coordinato dalla Struttura di missione PNRR della Presidenza del Consiglio dei ministri, in costruttiva collaborazione con i servizi della Commissione europea, vedrà la partecipazione attiva dei ministeri e delle istituzioni preposte, nell’ambito delle consolidate interlocuzioni che prevedono la pianificazione di eventi strategici di raccordo e coordinamento tra i servizi della Commissione e gli Stati membri, per una puntuale verifica sullo stato di attuazione dei Piani Nazionali di Ripresa e Resilienza.
Le riunioni, articolate in tavoli di lavoro tecnici tematici con tutte le amministrazioni e in incontri istituzionali di alto livello, rivestono una significativa importanza in vista della presentazione, da parte dell’Italia, della richiesta di pagamento della settima rata del PNRR, con l’obiettivo di condividere, insieme alla Commissione europea, il percorso che porterà l'Italia a raggiungere gli importanti obiettivi stabiliti dal Piano.