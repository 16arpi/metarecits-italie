Vai al Contenuto
Raggiungi il piè di pagina











Visita del Presidente Meloni negli Emirati Arabi Uniti
15 Gennaio 2025

Il Presidente del Consiglio, Giorgia Meloni, ha compiuto una missione ad Abu Dhabi dove è intervenuta al segmento di alto livello della Sustainability Week sul tema delle interconnessioni nel quadro della transizione energetica. A margine dell’evento, insieme al Presidente degli Emirati Arabi Uniti, Sheikh Mohamed bin Zayed Al Nahyan, e al Primo Ministro dell’Albania, Edi Rama, ha presenziato alla firma di un’intesa trilaterale per lo sviluppo di energie rinnovabili in Albania e la loro esportazione verso l’Italia tramite un cavo elettrico sottomarino.
Il Presidente ha avuto quindi un incontro bilaterale con il Presidente degli Emirati Arabi Uniti, Sheikh Mohamed bin Zayed Al Nahyan, nel corso del quale i due leader hanno discusso come rafforzare ulteriormente le già eccellenti relazioni bilaterali sulla base della partnership strategica lanciata nel 2023. Tra gli argomenti trattati, la cooperazione nel settore dell’energia e delle interconnessioni, le nuove frontiere dell’intelligenza artificiale, le opportunità di investimento nelle due Nazioni, il rilancio della cooperazione nel settore della difesa.
I due leader si sono anche confrontati sulle principali questioni internazionali con particolare riferimento alla guerra in Ucraina, alla situazione in Medio Oriente e alle possibili iniziative comuni nel quadro del Piano Mattei per l’Africa e del Processo di Roma su migrazioni e sviluppo.