Vai al Contenuto
Raggiungi il piè di pagina











Scambio di auguri per le festività natalizie tra il Presidente Meloni e il personale della Presidenza del Consiglio 
12 Dicembre 2024

Si è rinnovato anche quest'anno il tradizionale scambio di auguri per le festività natalizie tra il Presidente del Consiglio, Giorgia Meloni, e il personale della Presidenza del Consiglio dei Ministri.
Nel Cortile d'Onore di Palazzo Chigi gli studenti di quattro scuole superiori facenti parte della “Rete Progetto Made in Italy”  - l'Istituto di Istruzione Superiore “Vergani-Navarra” di Ferrara, l'Istituto d’Istruzione Superiore Polo Tecnico del Mediterraneo “Aldo Moro” di Santa Cesarea Terme (Lecce), l'Istituto Professionale Servizi di Enogastronomia e Ospitalità Alberghiera “Ugo Tognazzi” di Velletri (Roma) e l'Istituto di Istruzione Superiore “Giovanni Sulpicio” di Veroli (Frosinone) – hanno fatto gustare ai dipendenti prodotti tipici regionali, IGP e DOP offerti da consorzi di tutela e produttori d'eccellenza del comparto agro-alimentare e gastronomico italiano.
L’albero di Natale donato alla Presidenza del Consiglio dal Comune di Alleghe e dalla Provincia di Belluno è il cimale di un abete bianco, proveniente da un lotto boschivo certificato PEFC, gestito secondo i criteri di sostenibilità. L’installazione e il trasporto sono stati garantiti dalla Protezione Civile e dall'Associazione Nazionale Alpini di Belluno.
Il Presepe artigianale, realizzato da un dipendente della Presidenza e donato a Palazzo Chigi, si caratterizza per la presenza, assieme ai personaggi e agli ambienti tradizionali, di una riproduzione della seicentesca Biblioteca Chigiana, davanti alla quale si svolge la scena della Natività.
Lo scambio di auguri è stato arricchito da un’esibizione del Coro dei Carabinieri Forestali del Comando regionale Abruzzo Molise.