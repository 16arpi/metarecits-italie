Vai al Contenuto
Raggiungi il piè di pagina











Il Presidente Meloni a Berlino
22 Novembre 2023

Si è svolto oggi, a Berlino, il Vertice intergovernativo tra Italia e Germania al quale hanno partecipato il Presidente del Consiglio, Giorgia Meloni, il Cancelliere federale Olaf Scholz e sette Ministri da parte italiana (Esteri, Interno, Difesa, Economia e Finanze, Imprese e Made in Italy, Lavoro e Università) e sette da parte tedesca. 
In occasione del Vertice, il Presidente del Consiglio e il Cancelliere Scholz hanno firmato un Piano d'azione per il rafforzamento della cooperazione bilaterale e in ambito europeo. Il Piano prevede cinque capitoli tematici: economia, innovazione e coesione sociale; clima, energia e ambiente; politica estera e di difesa; agenda europea e migrazione; contatti tra le società civili e cultura.
Al termine della cerimonia di firma, il Presidente Meloni e il Cancelliere Scholz hanno tenuto una conferenza stampa. 
Precedentemente, al suo arrivo a Berlino, il Presidente Meloni ha preso parte, insieme al Cancelliere Scholz, alla Riunione virtuale dei Capi di Stato e di Governo dei Paesi G20.