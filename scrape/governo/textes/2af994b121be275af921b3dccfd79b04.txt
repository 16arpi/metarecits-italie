Vai al Contenuto
Raggiungi il piè di pagina











Incontro del Presidente Meloni con superstiti e parenti delle vittime della tragedia di Cutro
16 Marzo 2023

Si è tenuto a Palazzo Chigi l’incontro del Presidente del Consiglio Giorgia Meloni con alcuni parenti delle vittime e superstiti della tragedia di Cutro, accompagnati da mediatori che hanno consentito la traduzione da e verso le lingue madri, presenti per il Governo il ministro degli Affari Esteri e della Cooperazione Internazionale Antonio Tajani e il Sottosegretario alla Presidenza del Consiglio Alfredo Mantovano. Il Presidente Meloni ha rappresentato ai presenti la vicinanza propria personale e del Governo tutto, e assicurato il massimo impegno per soddisfarne le richieste.
I famigliari e i superstiti hanno ringraziato sentitamente il Presidente per l’incontro, per l’operato in loro aiuto, per quanto fatto dall’Italia in Afghanistan e per quanto ancora si potrà fare in futuro. Il Presidente ha garantito che proseguirà la ricerca delle salme, incluse quelle presumibilmente imprigionate nel barcone, ancora incagliato sul fondale. Ha assicurato inoltre l’impegno diplomatico dell’Italia in sede Ue per dare seguito alle richieste di accoglienza e di ricongiungimento in altri Paesi europei, in particolare in Germania; per un Afghanistan libero e rispettoso dei diritti umani, in particolare di quelli delle donne; per superare le diverse crisi che hanno colpito Pakistan, Palestina e Siria. 
L’incontro si è svolto in un clima emozionato e commosso. Famigliari e superstiti si sono rivolti facendo “appello al suo cuore di madre” al Presidente Meloni, che ha chiesto loro quanto fossero consapevoli dei rischi legati alle traversate del Mediterraneo e ribadito la linea del Governo nella lotta contro i trafficanti di esseri umani, al fine di evitare altre tragedie come quelle avvenute di recente. “Grazie per la vostra presenza e per la chiarezza con la quale avete esposto i vostri drammi e le vostre richieste”, ha detto il Presidente Meloni in conclusione.