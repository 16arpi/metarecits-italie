Vai al Contenuto
Raggiungi il piè di pagina











Piano Mattei per l'Africa, Mozambico: firma dell'Accordo per il CAAM
8 Luglio 2024

È stato firmato oggi a Maputo in Mozambico l'accordo per la costruzione e per l'equipaggiamento del Centro Agroalimentare di Manica (CAAM).
L'iniziativa, riconosciuta tra i progetti strategici per l'attuazione del Piano Mattei nel continente africano, mira allo sviluppo e alla dotazione di un centro agroalimentare nella provincia occidentale mozambicana di Manica, che svolgerà il ruolo di polo regionale di trasformazione e distribuzione dei prodotti agricoli.
Il progetto, del valore di 38 milioni di euro, è finanziato con risorse del Ministero degli Affari Esteri e della Cooperazione Internazionale - Direzione Generale per la Cooperazione allo Sviluppo e contribuisce, in sintonia con le priorità espresse dalle Autorità del Mozambico, alla strategia di rafforzamento della sicurezza alimentare, della promozione dell'agricoltura sostenibile e del sostegno all'inclusione femminile e giovanile nel tessuto imprenditoriale locale. In tale contesto, l'iniziativa contribuisce e prosegue la strategia italiana di rafforzamento dei processi di trasformazione sostenibile dei prodotti alimentari nel continente africano. 
La firma dell'accordo, da un lato da parte del Direttore Generale per la Cooperazione allo Sviluppo del Ministero degli Esteri, Stefano Gatti, e del Direttore Cooperazione Internazionale e Finanza per lo Sviluppo di Cassa Depositi e Prestiti, Paolo Lombardo, dall'altro da parte del Ministro dell'Economia e delle Finanze del Mozambico, Ernesto Max Elias Tonela, fa seguito alla partecipazione del Presidente del Mozambico Nyusi al Vertice Italia-Africa del 29 gennaio scorso e avviene a margine della missione dei rappresentanti della Cooperazione italiana e della Struttura di Missione per l'attuazione del Piano Mattei in Africa Australe (Sudafrica, Mozambico, Malawi e Zambia), seguito delle missioni regionali in Africa Orientale e in Africa Occidentale che si sono svolte negli ultimi mesi.