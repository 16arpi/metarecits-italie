Vai al Contenuto
Raggiungi il piè di pagina











Terza riunione della Cabina di Coordinamento Giubileo 2025
22 Febbraio 2023

Si è tenuta a Palazzo Chigi la terza riunione della Cabina di Coordinamento Giubileo 2025, presieduta dal Sottosegretario alla Presidenza del Consiglio, Alfredo Mantovano, presenti tra gli altri il Ministro del Turismo Daniela Santanché, il Sindaco di Roma Capitale e Commissario straordinario del Governo al Giubileo 2025 Roberto Gualtieri, il Pro-prefetto del Dicastero per l’Evangelizzazione della Santa Sede mons. Rino Fisichella.
Oggetto dell’incontro, l’imminente pubblicazione in Gazzetta Ufficiale del provvedimento con cui si adottano le misure di semplificazione tese ad accelerare la realizzazione delle opere sul territorio, con adeguati presidi di legalità. Riguardo alle opere sono stati illustrati aspetti relativi, tra le altre, a quelle insistenti sulla Città dello Sport, su Piazza Pia e Piazza Risorgimento, su Piazza dei Cinquecento, su Piazza San Giovanni. Per alcune di queste, sono previsti tempi di avvio dei cantieri prossimi.
I lavori si sono conclusi rinviando alla successiva riunione che si terrà il 14 marzo prossimo.
La Cabina di Coordinamento è composta da: Presidenza del Consiglio dei Ministri, Ministeri del Turismo, dell’Economia e delle finanze e degli Affari europei, Sud, politiche di coesione e PNRR, Regione Lazio, Comune di Roma Capitale, Prefettura di Roma, Comitato di coordinamento per l’alta sorveglianza delle infrastrutture e degli insediamenti prioritari (CCASIIP), Agenzia del Demanio, Dipartimento della protezione civile, ANAS Spa, Consiglio superiore dei lavori pubblici, Società Giubileo 2025, Ferrovie dello Stato, Invitalia, Consip, Dicastero per l’Evangelizzazione della Santa Sede.