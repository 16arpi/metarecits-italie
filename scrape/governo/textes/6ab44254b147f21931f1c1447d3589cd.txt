Vai al Contenuto
Raggiungi il piè di pagina











Dipendenze: Mantovano e Piantedosi istituiscono un tavolo tecnico per approfondire e migliorare l’applicazione della legislazione esistente
18 Aprile 2023

Si è svolta nel pomeriggio del 17 aprile a Roma, presso la sede del Dipartimento per le Politiche Antidroga della Presidenza del Consiglio dei Ministri, la riunione tra il Ministro dell’Interno Matteo Piantedosi, il Sottosegretario Alfredo Mantovano, ed i rappresentanti delle principali reti delle Comunità Terapeutiche, del gruppo tecnico interregionale sulle dipendenze, del Gruppo Tossicologi Forensi e delle principali federazioni degli operatori.
Presenti all’incontro anche il Capo di Gabinetto del Ministro Maria Teresa Sempreviva, il Capo della Polizia e Direttore generale della Pubblica sicurezza Lamberto Giannini, il Direttore della Direzione Centrale per i Servizi Antidroga DCSA Antonino Maggiore, il Capo Dipartimento Politiche Antidroga della Presidenza del Consiglio dei Ministri Paolo Molinari.
Nell’incontro, dopo un approfondimento delle varie problematiche di competenza del Ministero dell’Interno, si è deciso di istituire un tavolo tecnico per approfondire e migliorare l’applicazione della legislazione esistente relativa alle dipendenze, con particolare riferimento alla guida in stato di ebbrezza o di alterazione psico-fisica per uso di sostanze stupefacenti, ad una maggiore prevenzione soprattutto nelle scuole, alla formazione degli operatori creando sinergia con le realtà territoriali e allo snellimento delle procedure per l’utilizzo dei beni confiscati.