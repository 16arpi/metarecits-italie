Vai al Contenuto
Raggiungi il piè di pagina











Siglata l’Intesa tra Repubblica Italiana e Diocesi Ortodossa Romena d’Italia 
27 Gennaio 2025

Il Sottosegretario alla Presidenza del Consiglio, Alfredo Mantovano, ha ricevuto oggi a Palazzo Chigi i rappresentanti della Diocesi Ortodossa Romena d’Italia (DOR), guidati dal rappresentante legale Span Ciprian Nicolae, in religione S. E. Siluan.
Durante l’incontro, essendosi concluso l’iter procedurale relativo, è stata siglata l’intesa tra la Repubblica Italiana e la DOR, a valle della quale il Governo presenterà al Parlamento il disegno di legge di approvazione. 
L’intesa disciplina, in particolare, i seguenti ambiti:
si richiamano i principi di libertà religiosa contenuti nella Costituzione, riconoscendo alla DOR l’autonomia e la non ingerenza nelle nomine dei ministri di culto, nell’organizzazione della confessione e nei suoi atti in materia spirituale e disciplinare;
i Ministri di culto godono del libero esercizio pastorale e non sono tenuti a testimoniare su quanto appreso per il proprio ministero;
si riconosce il diritto di rispondere a eventuali richieste di alunni, loro famiglie e organi scolastici relative allo studio religioso, in orario extra-scolastico e con oneri finanziari a carico della DOR;
sono riconosciuti gli effetti civili dei matrimoni celebrati davanti ai ministri della confessione religiosa di cittadinanza italiana, trascritti nei registri dello stato civile;
viene disciplinato il riconoscimento della personalità giuridica degli enti costituiti dalla DOR a fine di religione o culto, anche congiunto con scopi d’istruzione, assistenza e beneficenza;
viene esteso alla DOR il sistema dei rapporti finanziari tra Stato e confessioni religiose, per cui la DOR concorrerà alla ripartizione della quota dell’otto per mille dell’IRPEF.
La Chiesa Ortodossa Romena vanta quasi venti milioni di fedeli in patria e all’estero. In Italia la comunità si è sviluppata a partire dagli anni Sessanta del Novecento, la prima parrocchia è stata fondata a Milano nel 1974. Nel 2023 risultavano 285 parrocchie. 
I rappresentanti della DOR hanno espresso viva soddisfazione per il risultato raggiunto.
Era presente la prof.ssa Geraldina Boni, Presidente della Commissione per le intese con le confessioni religiose e per la libertà religiosa, che il Sottosegretario Mantovano ha ringraziato per l’attività svolta assieme ai membri della Commissione.