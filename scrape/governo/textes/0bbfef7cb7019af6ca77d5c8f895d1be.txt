Si è riunita oggi a Palazzo Chigi la Cabina di regia per le opere e gli interventi relativi ai Giochi olimpici e paralimpici invernali “Milano Cortina 2026”. L’incontro è stato presieduto dal vicepresidente del Consiglio e ministro delle Infrastrutture e dei trasporti, Matteo Salvini, e dal ministro per lo Sport e i giovani, con delega alle Olimpiadi e Paralimpiadi 2026, Andrea Abodi. 
Tra i temi trattati durante la riunione, la scelta del sito per le gare di pattinaggio di velocità, l’apertura di un Tavolo nazionale sui trasporti e la proposta di un protocollo di legalità per la realizzazione dei giochi. 
È stata anche illustrata l’istruttoria tecnica sulla localizzazione del Villaggio olimpico a Cortina d’Ampezzo.
All’incontro hanno partecipato, tra gli altri, il sottosegretario alla Presidenza del Consiglio, Alfredo Mantovano; i ministri per le Disabilità, Alessandra Locatelli, e del Turismo, Daniela Santanchè; i sottosegretari alla Presidenza del Consiglio, Alessandro Morelli, all’Ambiente e alla sicurezza energetica, Claudio Barbaro, all’Interno, Nicola Molteni, alla Cultura, Lucia Borgonzoni; i presidenti del Coni e della Fondazione Milano-Cortina 2026, Giovanni Malagò, e del Comitato italiano paralimpico, Luca Pancalli; l’amministratore delegato della Fondazione, Andrea Varnier; il presidente di Infrastrutture Milano-Cortina 2026, Veronica Vecchi, e l’amministratore delegato Luigi Valerio Sant’Andrea. Sono intervenuti anche il Ragioniere dello Stato, Biagio Mazzotta; i presidenti delle Regioni Lombardia, Attilio Fontana, e Veneto, Luca Zaia; i sindaci di Milano, Giuseppe Sala, e Cortina d’Ampezzo, Gianluca Lorenzi. 
La cabina tornerà a riunirsi il prossimo 4 maggio, alle ore 14.