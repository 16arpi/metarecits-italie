Vai al Contenuto
Raggiungi il piè di pagina











Acciaierie d’Italia, incontro Governo - sindacati
20 Ottobre 2023

Si è tenuto oggi a Palazzo Chigi un incontro tra il Governo e i sindacati, Fiom Cgil, Fim Cisl, e Uilm Uil per discutere del futuro di Acciaierie d’Italia.
Durante la riunione è stato fatto il punto sulle principali criticità che interessano gli impianti di produzione ed è stata definita una road map del confronto in corso con l’azienda. Il Governo si è detto consapevole della complessità di tale confronto auspicando nel più breve tempo possibile una soluzione che sia vantaggiosa per tutti i soggetti interessati. Il Governo ha escluso qualsiasi ipotesi di chiusura o liquidazione e, nello stesso tempo, ha ribadito la volontà e l’impegno per la salvaguardia degli impianti, la tutela della sicurezza sul lavoro e il raggiungimento dei livelli di produzione necessari.
Durante l’incontro, il Governo ha inoltre assicurato la disponibilità a garantire misure di tutela dell’occupazione. Il Governo, accogliendo una specifica richiesta dei rappresentanti dei lavoratori, ha inoltre assicurato il pieno coinvolgimento dei sindacati nel confronto in corso.
Le parti hanno convenuto di convocare un nuovo tavolo di confronto entro i primi giorni del mese di novembre.