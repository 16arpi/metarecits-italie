Vai al Contenuto
Raggiungi il piè di pagina











Il Presidente Meloni incontra il Presidente della Repubblica del Niger, Mohamed Bazoum
3 Dicembre 2022

Il Presidente del Consiglio Giorgia Meloni ha incontrato questo pomeriggio, a margine della Conferenza Med Dialogues, il Presidente della Repubblica del Niger, Mohamed Bazoum.
Al centro del lungo e cordiale colloquio la perdurante situazione di instabilità del Sahel e il ruolo centrale del Niger nel contrasto alla minaccia terroristica e nella gestione dei flussi migratori irregolari verso la rotta del Mediterraneo centrale. 
Il Presidente Meloni ha confermato l’impegno del Governo italiano ad accrescere la sua proiezione nei confronti del Mediterraneo allargato e di tutto il continente africano. In tale contesto, ha ribadito la volontà di lavorare insieme al Niger per combattere le radici profonde del radicamento dell’estremismo islamico e dell’immigrazione illegale attraverso un modello di cooperazione che miri a valorizzare le potenzialità delle nazioni africane e conduca a risultati tangibili e di reciproco beneficio.
Meloni e Bazoum hanno inoltre discusso delle opportunità di rafforzamento dei già ottimi rapporti bilaterali nel campo della sicurezza e dello sviluppo economico, con particolare interesse rispetto a possibili iniziative nel settore della formazione e in risposta alle sfide, ma anche alle opportunità, offerte dalla lotta ai cambiamenti climatici e alla desertificazione.