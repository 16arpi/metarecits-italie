Vai al Contenuto
Raggiungi il piè di pagina











Incontro del Presidente Meloni con l'Unione delle Camere penali
5 Marzo 2025

Si è svolto questa mattina, nella Sala Verde di Palazzo Chigi, l’incontro tra il Governo e i rappresentanti dell’Unione delle Camere penali italiane (UCPI), presieduto dal Presidente del Consiglio, Giorgia Meloni. Erano presenti il Sottosegretario alla Presidenza del Consiglio Alfredo Mantovano, il Ministro della giustizia Carlo Nordio, il Presidente e il Segretario di UCPI, Francesco Petrelli e Rinaldo Romanelli e, in videocollegamento, il Vicepresidente del Consiglio e Ministro degli affari esteri Antonio Tajani.
Il Presidente Meloni ha ringraziato gli avvocati per il grande lavoro che svolgono quotidianamente al servizio della giustizia e ha richiamato i principali elementi che caratterizzano la riforma costituzionale all’esame del Parlamento, volta alla separazione delle carriere tra giudici e pubblici ministeri al fine di garantire la parità processuale tra accusa e difesa.
Il Ministro Nordio e il Sottosegretario Mantovano hanno ricordato i provvedimenti già adottati e le azioni poste in essere dal Governo per porre fine al sovraffollamento delle carceri, che rimane uno degli obiettivi dell’azione dell’esecutivo.
Governo e Camere penali si incontreranno nuovamente in futuro, in modo da mantenere uno spazio di confronto stabile volto alla modernizzazione dell’amministrazione della giustizia.