Vai al Contenuto
Raggiungi il piè di pagina











Revisione PNRR, concluse le otto sessioni della Cabina di regia
28 Novembre 2023

Fitto: positivo il confronto. Il nuovo piano libera importanti risorse per la crescita. Premiato il metodo di lavoro adottato
Sono terminate le otto sessioni di lavoro della Cabina di regia PNRR, convocata e presieduta dal Ministro per gli Affari europei, il Sud, le politiche di coesione e il PNRR, Raffaele Fitto, con all’ordine del giorno la revisione del Piano italiano, con l’integrazione del nuovo Capitolo REPowerEU, approvata nei giorni scorsi dalla Commissione europea. Gli incontri, suddivisi per 8 singoli tavoli settoriali di lavoro, hanno visto alternarsi i rappresentanti degli enti locali e di tutte le organizzazioni di categoria. 
Al centro l’illustrazione delle linee guida del nuovo PNRR, e l’importante lavoro svolto per dare impulso alla crescita economica e per la modernizzazione del Paese, attraverso sette nuove riforme, di cui cinque relative alla missione REPowerEU.     
Nel corso dei tavoli istituzionali, il Ministro Fitto ha ripercorso le tappe della revisione, e della strategia seguita per coordinare il PNRR al fondo complementare, alle risorse delle politiche di coesione e del fondo di sviluppo e coesione.
“Con la revisione il Governo ha liberato importanti risorse che risulteranno strategiche per la crescita strutturale del Paese, attraverso provvedimenti finalizzati allo sviluppo del sistema produttivo e a garantire una alta qualità della spesa”, ha affermato il Ministro Fitto. “I risultati finora ottenuti confermano la validità del percorso intrapreso e del metodo di lavoro adottato. E per questo esprimo grande soddisfazione, e il ringraziamento per la collaborazione da parte di tutti”, ha aggiunto Fitto. 
Nei prossimi giorni il confronto con i soggetti attuatori continuerà a livello tecnico, per definire le modalità e i termini per assicurare la realizzazione di tutti gli interventi avviati.