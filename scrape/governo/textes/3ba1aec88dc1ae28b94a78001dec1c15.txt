Nella seduta odierna, il Comitato interministeriale per la programmazione economica e lo sviluppo sostenibile (CIPESS), presieduto dal Vicepresidente del Comitato e Ministro dell’economia e delle finanze Giancarlo Giorgetti, con la presenza del Segretario del CIPESS, Sottosegretario di Stato alla Presidenza del Consiglio dei ministri Alessandro Morelli, ha adottato alcuni importanti provvedimenti in materia di infrastrutture.
Di seguito i provvedimenti approvati dal Comitato:
Infrastrutture
Il Comitato, in applicazione dell’art. 175, comma 3, del D.Lgs. n. 36 del 2023, ha espresso parere sull’operazione di Partenariato pubblico-privato (PPP) per la progettazione, la realizzazione e la gestione del progetto “Porto turistico San Francesco di Paola”. L’intervento riguarda l’area “Progetto Marina”, relativa al porto turistico, e l’area “Progetto di Rigenerazione Aree Ferroviarie”, in cui sono previsti alberghi, ristoranti, parcheggi e altri servizi di interesse turistico. Il progetto è parzialmente finanziato con risorse nazionali del Fondo per lo sviluppo e la coesione (FSC) per circa 20 milioni di euro.
Investimenti pubblici e Codice Unico di Progetto (CUP)
Il Segretario del CIPESS ha presentato al Comitato il “Rapporto sul sistema di monitoraggio degli investimenti pubblici e codice unico di progetto”, relativo al primo semestre 2024, per il successivo inoltro ai due rami del Parlamento ai sensi dell’art. 1, comma 6, della legge n. 144 del 1999.
Nel Rapporto vengono anzitutto fornite informazioni in merito alla banca-dati CUP, che è la base informativa indispensabile per l’espletamento delle attività di monitoraggio. I CUP generati nel 1° semestre 2024 sono stati oltre 595mila, a fronte dei 380mila del 1° semestre 2023, con un incremento del 64%, pari a +215mila CUP.
Nel 1° semestre 2024 nella banca-dati di Monitoraggio Grandi Opere (MGO) sono state inserite 16 nuove grandi opere (lo stock in banca-dati al 30 giugno 2024 è pari a 155 opere), monitorate a partire dal protocollo operativo e dai successivi adempimenti previsti dalla normativa di riferimento. Nello stesso periodo, il valore complessivo del costo dei progetti monitorati ha segnato una crescita di oltre 4,4 mld di euro. Lo stock in banca-dati al 30.06.2024 è pari a 101,3 mld di euro, sostanzialmente in linea con il valore dei finanziamenti pubblici (98,8 mld di euro sempre al 30.06.2024).
Nel primo semestre del 2024 è stato anche rilasciato online il nuovo portale OPENCUP, che è uno dei portali ad accesso libero più vasti e rilevanti nel settore della programmazione degli investimenti pubblici, che facilita l’accesso ai dati e promuove una maggiore partecipazione della società civile alla conoscenza della spesa pubblica.
Informative
Il Comitato ha altresì udito l’informativa su “Ulteriori opere compensative” della “Nuova linea ferroviaria Torino-Lione. Sezione internazionale – parte comune Italo-Francese. Sezione transfrontaliera”, in ottemperanza al punto 4 delle disposizioni finali della Delibera CIPESS n. 3 del 2022. La relazione sottoposta al Comitato riguarda le “ulteriori opere compensative”, autorizzate dal CIPESS con delibera n. 3/2022 per un valore massimo di 57,26 milioni di euro.