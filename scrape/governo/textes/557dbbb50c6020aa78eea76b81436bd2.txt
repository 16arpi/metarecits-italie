Vai al Contenuto
Raggiungi il piè di pagina











Consiglio europeo, colloquio telefonico Meloni - Costa
29 Novembre 2024

Il Presidente del Consiglio dei Ministri, Giorgia Meloni, ha avuto questo pomeriggio un colloquio telefonico con il Presidente entrante del Consiglio europeo, António Costa, a seguito del passaggio di consegne odierno con il Presidente uscente, Charles Michel.
Nel rinnovare i propri auguri di buon lavoro, il Presidente Meloni si è concentrata sulle priorità italiane in vista del Consiglio europeo di dicembre, a partire dal tema migratorio. A questo riguardo, ha sottolineato l’esigenza che l’Unione europea possa contare su un quadro giuridico sempre più efficace per la gestione ordinata delle domande di asilo e delle procedure di rimpatrio dei migranti irregolari, ricordando in particolare l’indicazione da parte del Consiglio europeo dello scorso ottobre della necessità di un’urgente iniziativa legislativa proprio in materia di rimpatri. Grande attenzione è stata quindi dedicata al consolidamento e all’ulteriore sviluppo di partenariati paritari tra l’Unione europea e gli Stati di origine e transito dei migranti, anche sul modello del Piano Mattei italiano, così come all’ulteriore rafforzamento della lotta ai traffici di esseri umani.
Il Presidente Meloni ha, inoltre, espresso apprezzamento per il recente annuncio da parte del Presidente Costa della Convocazione di un Consiglio europeo straordinario il prossimo febbraio per discutere delle sfide di sicurezza con cui si confronta l’Unione europea.
I due Leader hanno concordato di mantenere uno stretto rapporto operativo su tutti i principali dossier di attualità europea.