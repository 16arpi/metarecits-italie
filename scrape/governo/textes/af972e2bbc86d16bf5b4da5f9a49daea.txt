Vai al Contenuto
Raggiungi il piè di pagina











Emergenza elettrica Ucraina, a Palazzo Chigi la riunione del gruppo di lavoro
11 Gennaio 2023

Si è riunito stamane a Palazzo Chigi il gruppo di lavoro "emergenza elettrica Ucraina", voluto dal Presidente del Consiglio Giorgia Meloni, operativo già da inizio dicembre.
Al tavolo, coordinato dai Sottosegretari Alfredo Mantovano e Giovanbattista Fazzolari, partecipano i Ministeri degli Esteri, della Difesa, della Sicurezza energetica, delle Imprese con il Dipartimento della Protezione Civile e il gestore della rete elettrica nazionale Terna.
I lavori, ormai ad un livello particolarmente avanzato, riguardano il coordinamento delle iniziative per sostenere l'Ucraina sullo specifico tema della sofferenza elettrica patita dalla popolazione a seguito del conflitto in corso e delle gravi distruzioni alle infrastrutture provocate dai bombardamenti.
Nella riunione odierna è stata definita la lista delle disponibilità di materiali e attrezzature da parte dei principali operatori del settore elettrico e sulle modalità logistiche per il successivo imminente invio.
Si tratterà di uno sforzo di grande impatto considerato che la donazione da parte del governo italiano di tale materiale potrebbe contribuire a garantire l'alimentazione elettrica di una comunità di circa 3 milioni persone.