Vai al Contenuto
Raggiungi il piè di pagina











Misure per la famiglia e la natalità, incontro a Palazzo Chigi
19 Settembre 2023

Si è tenuto oggi a Palazzo Chigi un incontro tra il Governo e il network “Ditelo sui tetti”, che riunisce circa cento associazioni di area cattolica, guidato dall’avv. Domenico Menorello. Per l’esecutivo erano presenti i Ministri dell’Economia e finanze Giancarlo Giorgetti, con il Vice Ministro Maurizio Leo, del Lavoro e politiche sociali Marina Elvira Calderone, con il Vice Ministro Maria Teresa Bellucci, dell’Istruzione e del merito Giuseppe Valditara, della Famiglia Eugenia Roccella, della Pubblica Amministrazione Paolo Zangrillo, il Sottosegretario alla Salute Marcello Gemmato, e il Sottosegretario alla Presidenza del Consiglio dei ministri, Alfredo Mantovano. 
Il confronto ha avuto per oggetto, fra l’altro, le misure per la famiglia e la natalità in vista della Legge di bilancio 2024. “Un incontro che conferma l’attenzione dell’Esecutivo per le sensibilità sociali, in particolare per quelle che giungono dai settori e dalle categorie più fragili. La Legge di bilancio 2024, come già la precedente, terrà conto di tali istanze nel massimo possibile consentito dalla compatibilità con le risorse disponibili”, ha dichiarato il Sottosegretario Mantovano. “Ditelo sui tetti” ha auspicato che le scelte di bilancio accolgano riforme e interventi sulla popolazione anziana, mantenendo il baricentro sulla “persona” quale portatrice di un valore assoluto in ogni circostanza, senza eccezione alcuna.  
Tra le priorità che il network ha evidenziato in tale scenario, riassunte in “dieci canoni”, la natalità, un migliore rapporto fra maternità e lavoro, il sostegno alle famiglie, in particolare le più numerose e più povere, la tutela dei caregiver e della funzione di cura familiare, le cure palliative e l’assistenza per i più deboli come antidoto alla “cultura dello scarto”, una maggior equità dell’Isee, agevolazioni fiscali per il terzo settore e la libertà di scelta educativa.