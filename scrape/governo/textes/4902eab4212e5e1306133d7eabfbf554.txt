Vai al Contenuto
Raggiungi il piè di pagina











Invio di aiuti umanitari verso la popolazione civile di Gaza, nota di Palazzo Chigi
30 Novembre 2023

L’Italia sin dal primo giorno si è attivata nell’invio di aiuti umanitari verso la popolazione civile di Gaza. In accordo con i principali partner della regione e d’intesa con Israele, l’Italia ha inviato due voli di materiale umanitario, proveniente dalla base logistica delle Nazioni Unite di Brindisi, e la nave Vulcano, una nave ospedale della Marina militare, in particolare per la cura dei minori feriti a Gaza, che si prevede attracchi nei prossimi giorni (3 dicembre) nel porto di Al Arish in Egitto. 
Sulla nave è prevista anche la collaborazione di medici pediatri di altre Nazioni, a cominciare dal Qatar, e di organizzazioni come la Fondazione Francesca Rava. La collaborazione con l’Egitto è stata fondamentale per la riuscita delle operazioni umanitarie. È allo studio anche lo schieramento di un ospedale da campo a Gaza assieme agli Emirati Arabi Uniti. Sempre d’intesa con gli Emirati, è previsto l’invio di medici pediatri italiani dagli ospedali Gaslini di Genova e Bambino Gesù di Roma per aiutare i medici emiratini nelle cure dei numerosi pazienti minori palestinesi trasferiti negli EAU in questi ultimi giorni. Il primo team di medici dagli ospedali Gaslini e Bambino Gesù arriverà oggi, 30 novembre, a Dubai, con il volo del Presidente del Consiglio.
Il presidente Meloni ha seguito sin dall’inizio del conflitto l’assistenza alla popolazione civile di Gaza in collaborazione con i Paesi della regione particolarmente coinvolti, assieme al Vice Presidente Antonio Tajani e in stretto coordinamento con il Ministro della difesa Guido Crosetto e quello della salute Orazio Schillaci.