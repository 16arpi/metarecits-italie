Vai al Contenuto
Raggiungi il piè di pagina











Vertice G20, incontro del Presidente Meloni con il Presidente della Banca Mondiale
18 Novembre 2024

Nell’ambito della sua partecipazione al G20 di Rio de Janeiro, il Presidente del Consiglio, Giorgia Meloni, insieme al Ministro dell’Economia e delle Finanze, Giancarlo Giorgetti, ha avuto un incontro bilaterale con il Presidente della Banca Mondiale, Ajay Banga.
Il colloquio ha rappresentato l’occasione per fare il punto sulla collaborazione rafforzata tra l’Italia e la Banca Mondiale, inaugurata dall’adozione della dichiarazione d’intenti a margine del Vertice G7 di Borgo Egnazia, con l’obiettivo di realizzare congiuntamente iniziative di sviluppo nelle Nazioni africane nei settori chiave del Piano Mattei per l’Africa, quali energia, infrastrutture, acqua e formazione.
Nel corso della discussione, il Presidente del Consiglio ha annunciato l’intenzione dell’Italia di accrescere il proprio contributo al rifinanziamento triennale dell’International Development Association (IDA) anche al fine di permettere all’organo, che destina il 75% delle sue risorse all’Africa, di rafforzare il proprio sostegno ai progetti realizzati nel quadro del Piano Mattei.