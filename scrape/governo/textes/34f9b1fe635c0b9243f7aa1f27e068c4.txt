Vai al Contenuto
Raggiungi il piè di pagina











Il messaggio di auguri del Presidente Meloni a Sua Santità Papa Leone XIV
14 Settembre 2025

Il Presidente del Consiglio, Giorgia Meloni, ha inviato a Sua Santità Papa Leone XIV il seguente messaggio in occasione del suo settantesimo compleanno:
“Santità,
Le scrivo per porgerLe i miei personali auguri e quelli di tutto il Governo italiano in occasione del Suo settantesimo compleanno. 
In questa occasione, voglio prendere in prestito alcune parole di Sant’Agostino a cui sono particolarmente affezionata, e che ho ripetuto spesso nel corso della mia vita: “La speranza ha due bellissimi figli: lo sdegno e il coraggio. Lo sdegno per le cose che non vanno, il coraggio per cambiarle”. Parole che in questo Anno Giubilare assumono una valenza ancor più forte, perché ci ricordano quanto il nostro contributo sia decisivo per cambiare il presente in cui viviamo e gettare le basi per un futuro migliore, dove l’indifferenza, l’egoismo e il conflitto lasciano il passo alla cura, all’attenzione per l’altro e alla pace.
In questo tempo, si racconta spesso di una gioventù “perduta” e incapace di guardare al futuro con speranza. La canonizzazione di due giovani Santi italiani - Piergiorgio Frassati e Carlo Acutis - è la smentita concreta di questo luogo comune. Con la loro vita e le loro opere, Frassati e Acutis ci hanno insegnato che la forza della fede esiste anche nella quotidianità e che è una fonte inesauribile di ricchezza, anche e soprattutto per chi sceglie l’impegno politico ed è chiamato a ricoprire incarichi di responsabilità. Mai come in quest’epoca è urgente ricordare quanto la politica rappresenti una missione, al servizio della persona, del bene comune e della pace tra i popoli e le Nazioni.
Santo Padre,
le Sue parole e i suoi insegnamenti sono fonte di ispirazione. E rappresentano una guida certa e solida in tempi estremamente complessi, dove le certezze sembrano vacillare e i cambiamenti sono tanto repentini quanto profondi. L’augurio che mi sento di rivolgerle è che il Suo cammino possa continuare ad essere illuminato dalla fede, dal coraggio e dalla speranza. E sono certa che il popolo italiano non Le farà mai mancare il suo affetto e la sua devozione. Con affetto filiale”.