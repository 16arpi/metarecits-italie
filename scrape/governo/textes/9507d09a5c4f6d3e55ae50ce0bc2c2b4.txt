Vai al Contenuto
Raggiungi il piè di pagina











Costituzione della cabina di regia per le Olimpiadi e Paralimpiadi invernali Milano-Cortina 2026
2 Febbraio 2023

Si è tenuta oggi a Palazzo Chigi, presso la Presidenza del Consiglio, la riunione con la quale è stata costituita la Cabina di regia per le Olimpiadi invernali Milano-Cortina 2026, della quale fanno parte tutti i soggetti istituzionali e operativi interessati. All’incontro coordinato dal sottosegretario alla Presidenza del Consiglio Alfredo Mantovano erano presenti: i ministri per lo Sport e i giovani, con delega alle Olimpiadi e Paralimpiadi 2026, Andrea Abodi, dell’Economia e delle finanze Giancarlo Giorgetti, delle Infrastrutture e dei trasporti, Matteo Salvini; Giovanni Malagò, presidente del Coni e della Fondazione Milano-Cortina 2026, Luca Pancalli, presidente del Comitato paralimpico e vice presidente della Fondazione, Andrea Varnier, amministratore delegato della Fondazione; Veronica Vecchi e Luigi Valerio Santandrea, rispettivamente presidente e amministratore delegato di Infrastrutture Milano-Cortina 2026.
La Cabina di regia, costituita in raccordo con il tavolo dei territori interessati da OIimpiadi e Paralimpiadi, si è impegnata a fare il punto sistematico sulle problematiche relative allo stato di avanzamento dei lavori - opere pubbliche e infrastrutture sportive - e a verificare le possibili normative finalizzate all’accelerazione degli stessi. 
I partecipanti alla Cabina di regia si sono dati appuntamento al prossimo 27 febbraio per un nuovo incontro congiunto con il tavolo dei territori.