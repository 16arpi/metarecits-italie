Si è svolto a Palazzo Chigi l’incontro tra il Governo e le associazioni impegnate sul tema della famiglia, in vista della prossima legge di bilancio e di altri provvedimenti in itinere.
Presenti i ministri dell'Economia e delle finanze, Giancarlo Giorgetti, per la Famiglia, la natalità e le pari opportunità, Eugenia Roccella, della Salute, Orazio Schillaci, dell’Istruzione e del merito, Giuseppe Valditara, della Pubblica amministrazione, Paolo Zangrillo, il viceministro al Lavoro e alle politiche sociali, Maria Teresa Bellucci, e il sottosegretario alla Presidenza del consiglio, Alfredo Mantovano. 
Hanno partecipato, tra gli altri, i rappresentanti del network Ditelo sui tetti, del Forum nazionale delle associazioni familiari, della Compagnia delle opere e della FAFCE, Federazione delle associazioni familiari cattoliche in Europa.
Il coordinatore di Ditelo sui tetti, Domenico Menorello, il presidente del Forum, Adriano Bordignon, hanno proposto al Governo un pacchetto di misure e indicato alcune priorità per legge di bilancio 2025, quali: la conferma del sostegno alla natalità per contrastare il declino demografico, anche attraverso la graduale applicazione del quoziente famigliare; la necessità di una maggiore attenzione alle fragilità, con un focus alle cure palliative e ai caregiver; l'attenzione al rispetto della libertà educativa. 
Il Governo ha condiviso i principi di fondo delle misure proposte e ha ribadito la massima attenzione alle richieste presentate, pur nella consapevolezza dei limiti finanziari entro i quali saranno operate le scelte di bilancio.
Seguiranno incontri bilaterali tra associazioni e singoli ministeri, per approfondire le materia di rispettiva competenza.