Scandalo università, Murgia: Molto grave assenza ministro Fedeli, la vicenda dimostra malessere sociale

“Trovo molto grave che il Ministro per l’Università, l’Istruzione e la Ricerca Valeria Fedeli oggi non abbia partecipato al question time in merito ai concorsi truccati all’Università -ha affermato Bruno Murgia, deputato di Fratelli d’Italia-Alleanza Nazionale e membro della commissione Cultura a margine della presentazione dell’interrogazione, a cui ha risposto in sostituzione Anna Finocchiaro, Ministro per i Rapporti con il Parlamento- La vicenda ha un impatto che supera il semplice steccato della cronaca giudiziaria e dimostra un malessere sociale. E’ un tema delicato e cruciale per l’opinione pubblica”.
 “Bande organizzate di docenti universitari -ha continuato Murgia- hanno continuato per anni le spartizioni di cattedre e insegnamenti e solo grazie all’azione delle forze dell’ordine e al coraggio di un giovane ricercatore si è riuscito a scoperchiare un vaso di Pandora che chissà cosa altro nasconde”.
“Ci sono tanti docenti che ancora lavorano con coscienza, capacità e passione nell’istruzione di ogni ordine e grado -ha sottolineato il deputato di Fratelli d’Italia- ma le risorse continuano a scarseggiare, a causa di politiche scellerate di tagli e mal organizzazione”.
 “L’Università italiana è ancora vittima del baronato e di pratiche corrutive -ha concluso Murgia- ma il governo continua a non fare nulla per l’istruzione e la ricerca, parlando di buoni propositi e nessun fatto concreto”.
