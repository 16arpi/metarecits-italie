FdI: Deferimento iscritti dovuto a loro adesione ad altra formazione politica

FDI DA SEMPRE FAVOREVOLE A PRIMARIE. “Come è noto a tutti, anche ieri al tavolo del centrodestra per le elezioni amministrative, FDI con Ignazio La Russa ha insistito affinché almeno in tutte le 5 principali città dove si elegge il sindaco a primavera, il centrodestra scelga i candidati con le primarie. Aspettiamo la risposta degli alleati che però sono apparsi non particolarmente favorevoli.
Ciò detto, in relazione ad una nota stampa che riporta la notizia del deferimento ai Probiviri da parte del Presidente Giorgia Meloni di un gruppetto di iscritti che hanno aderito al neonato movimento “Azione nazionale”, va precisato che le ragioni del deferimento non hanno nulla a che vedere con la asserita richiesta dei deferiti di richiedere le primarie per scegliere i principali candidati sindaci (su cui vi è da sempre la forte adesione di FDI). Al contrario, agli iscritti in questione di Fdi-AN si contesta la scelta di adesione ad altra formazione politica che si pone in oggettiva competizione e contrasto con FDI. La lettera cortesemente a loro inviata da La Russa, si concludeva con l’invito a contattarlo (se lo si desidera) per eventualmente rimuovere le cause della incompatibilità”.
Lo comunica una nota dell’ufficio stampa di Fratelli d’Italia.
