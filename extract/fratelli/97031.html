Siriani, Fidanza: Sinistra si lamenta ma è Governo che ha firmato

ACCORDI DUBLINO 2. “Il ministro Alfano sta giocando sporco sul problema dei profughi siriani a Milano, così come il Pd oggi in Regione. Alfano ha dichiarato che ‘chi vuole andare via deve potere andare in altri Paesi europei e sarebbe inaccettabile che l’Europa dicesse che siccome entri in Italia resti in Italia”.
  
 
Proprio lui si appella all’Europa, che ci ha imposto che il diritto d’asilo deve essere esercitato nel Paese di primo ingresso! Eppure fu lui a firmare, il 7 giugno 2013, gli accordi di Dublino 2 (per i quali è appunto il Paese di approdo che deve accollarsi il problema dei profughi).  Alfano è proprio l’ultimo a potersi lamentare dell’invasione indiscriminata che stiamo subendo, ma mi sembra che sia uso del centrosinistra lamentarsi di problemi che ha creato e che dovrebbe risolvere: la stessa cosa succede in Comune e in Regione. Gli esponenti del Pd vadano a chiedere ad Alfano, ministro del loro governo, e a Letta, allora presidente del Consiglio, perché hanno firmato gli accordi capestro per l’Italia”.
Lo afferma Carlo Fidanza, capogruppo di Fratelli d`Italia-Alleanza Nazionale al Parlamento europeo.
Bruxelles, 6 maggio 2014
