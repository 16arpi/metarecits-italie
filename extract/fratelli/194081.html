Siccità: inaccettabili critiche a ministro Lollobrigida da chi non ha fatto nulla per anni

“Goffo tentativo di Pd e M5s di strumentalizzare le parole del ministro dell’Agricoltura Lollobrigida pronunciate nel corso del question time di ieri in Senato. Il ministro, rispondendo a un collega sull’agricoltura in Piemonte, si è limitato a ritenere positivo che in quella regione, a differenza della Sicilia, quest’anno non ci sia stata siccità. È bastata questa constatazione per suscitare il risentimento delle opposizioni, rimaste mute sugli insulti a Giorgia Meloni dal palco del 1 maggio e su molto altro.
Il fatto è che, a parte il voluto fraintendimento di oggi, in concreto l’impegno profuso da questo Governo in favore di agricoltori, allevatori, pescatori, e per far fronte proprio al problema della siccità, specialmente in Sicilia, è senza precedenti. Peraltro, come ha spiegato lo stesso ministro Lollobrigida in un video, nel quale ha smontato tutte le falsità di queste ore, la Sicilia è stata scelta come sede del G7 sull’agricoltura, a dimostrazione di quanto strumentali siano le accuse verso il ministro Lollobrigida a cui stiamo assistendo in queste ore”. Lo dichiara in una nota Lucio Malan, presidente dei senatori di Fratelli d’Italia.
“Credo che, quando non si è fatto nulla per anni, bisognerebbe avere almeno la decenza di tacere: le critiche al ministro Lollobrigida arrivano infatti da una sinistra che finché era al governo è semplicemente rimasta a guardare, – anzi peggio, ha prodotto grandi danni – con politiche disastrose ed evitando ogni iniziativa che avrebbe portato le nostre imprese a poter produrre di più e meglio. È innegabile che solo con il ministro Lollobrigida e con il governo Meloni è stata istituita una cabina di regia sulla siccità e – ancora – che questo è il governo che più nella storia ha destinato risorse al settore primario. Mentre c’è chi lavora e fa, c’è chi resta seduto inerte a guardare: dopo il reddito, hanno istituito la politica di cittadinanza”, afferma il senatore bellunese Luca De Carlo, presidente della IX Commissione Senato – Industria, commercio, turismo, agricoltura e produzione agroalimentare.
“Interpretare in maniera strumentale le parole pronunciate in un intervento d’Aula dal ministro Lollobrigida, solo per fare becera polemica politica contro il governo Meloni, rispecchia esattamente ciò a cui ci ha abituati questa opposizione”, conclude il senatore di Fratelli d’Italia Salvo Pogliese, capogruppo in commissione Agricoltura in Senato.
