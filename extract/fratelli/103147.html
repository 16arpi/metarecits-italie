Immigrati, Donzelli: Governo vuole solo alimentare business

Record sbarchi: “Italia fa entrare tutti, legge taglia-business già depositata in sette regioni”. “Anziché chiedere le risorse per fermare gli sbarchi il nostro governo preferisce ottenere dall’Europa i soldi ‘extra-manovra’ per l’accoglienza degli immigrati. Il motivo è semplice: continuare ad alimentare il business delle cooperative che ci lucrano sopra. Il governo fa finta di lamentarsi, ma poi accoglie tutti senza fare distinzioni fra chi ne ha il diritto e chi no. A dimostrarlo ci sono le ultime cifre dell’accoglienza, che parlano di 153mila immigrati già arrivati in Italia quest’anno: il 2016 supererà l’anno record del 2014, in cui furono accolte 170mila persone”. E’ quanto afferma il coordinatore dell’esecutivo nazionale di Fratelli d’Italia Giovanni Donzelli, promotore della legge parlamentare d’iniziativa regionale “Tagiabusiness immigrati”, già depositata dai consiglieri del partito in sette regioni: Toscana, Liguria, Piemonte, Sardegna, Campania, Umbria e Veneto. “Il business degli immigrati nel 2016 raddoppierà rispetto all’anno scorso – sottolinea Donzelli – Fratelli d’Italia chiede che i soggetti che lavorano nell’accoglienza siano obbligati a rendicontare le spese sostenute, come accade in qualsiasi altro settore”. Per sostenere l’iniziativa di legge è possibile firmare una petizione online all’indirizzo www.leggeimmigrati.it.
