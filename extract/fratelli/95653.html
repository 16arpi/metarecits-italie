Siria, Fidanza: UE fermi omicidio-suicidio dell&#8217;occidente

«La strategia di Obama e dei suoi alleati mediorientali ed europei sta per creare ulteriori e incalcolabili danni, dopo il nefasto sostegno alle ‘primavere’ che hanno reso Egitto, Libia e Tunisia delle polveriere in cui imperversano gruppi fondamentalisti. Siamo di fronte a un tentativo di omicidio-suicidio da parte dell’Occidente.
  
L’omicidio di un governo come quello di Assad che da mesi cerca di arginare le milizie qaediste inopinatamente sostenute dalla propaganda occidentale; il suicidio di chi continua ad armare gli stessi carnefici che dichiara di voler combattere, spianando la strada alle fazioni più estreme del fondamentalismo islamico. Le argomentazioni e le modalità utilizzate dal premio Nobel ‘sulla fiducia’ Barack Obama ricordano molto da vicino quelle che il suo predecessore George W. Bush utilizzò contro Saddam Hussein: le stesse accuse mai dimostrate, gli stessi probabili esiti drammatici di un conflitto più lungo e sanguinoso del previsto e di un territorio tutt’altro che pacificato. L’Europa, che anche in questo caso balbetta, impedisca questa follia. Si esprima a favore di una soluzione politica, si schieri a difesa delle comunità cristiane massacrate dai cosiddetti ‘ribelli’ e della Siria che non vuole cedere al fondamentalismo».
È quanto dichiara Carlo Fidanza, eurodeputato di Fratelli d’Italia.
Roma, 27 agosto 2013
