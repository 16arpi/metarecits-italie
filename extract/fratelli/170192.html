Truffe online: presentata proposta di legge per contrastarle

Nel 2023 le truffe online sono aumentate del 20% per un valore di 137 mln di euro di profitto illeciti. Sul piano normativo le truffe online sono considerate alla stregua degli altri tipi di truffa fisica. La Pdl a prima firma della deputata di Fratelli d’Italia Letizia Giorgianni, presentata oggi alla Camera dei Deputati nel corso di una conferenza stampa, mira a una modifica degli articoli 240, 640 e 640-quater del codice penale con l’introduzione della fattispecie di reato di truffa on line.
“Nelle truffe online – ha spiegato Giorgianni – il consumatore è sottoposto a una ‘minorata difesa’ perché l’identità del reo non è quasi mai raggiungibile e perché non si può valutare la merce che si sta acquistando. Per questo, abbiamo previsto due misure sanzionatorie specifiche e cioè il sequestro del materiale utilizzato per le truffe, tablet, cellulari e pc e la confisca dal patrimonio del reo per un importo pari alla cifra sottratta”.
“Si tratta di una proposta di legge senza colore politico perché le truffe non hanno bandiera. Il nostro obiettivo è porre degli argini, dare una regolamentazione perché non può esservi una discrasia tra mondo online e offline. Speriamo che la pdl riceva consenso e attenzione anche dalle altre forze politiche perché si tratta di un tema etico che mira al bene del consumatore”, ha aggiunto il deputato di Fratelli d’Italia Grazia Di Maggio.
Infine, il deputato di Fratelli d’Italia Fabrizio Rossi ha concluso dicendo che: “l’evoluzione criminale necessita anche di un’evoluzione normativa da parte nostra. Pertanto, ci siamo sentiti in dovere fare una pdl per arginare le truffe online sempre più diffuse e capillari, ci voleva uno strumento normativo nuovo e noi lo abbiamo previsto in questa proposta”. 
Alla conferenza stampa erano presenti anche Luigi Gabriele, Presidente Associazione Consumerismo, Lorenzo Allegrucci, Vice presidente della associazione ItaliaOggi e Gianluca Ignagni, Capo di Gabinetto dell’Agenzia per la cybersicurezza nazionale.
