Marsilio: Balduzzi garantisca l&#8217;assistenza ai 58 disabili del CEM

Domani, al Ministero della Salute, il Commissario per la Sanità del Lazio Balduzzi e la Croce Rossa italiana di Roma sono convocati per firmare un protocollo grazie al quale la Regione Lazio si farà carico del mantenimento del Centro di Educazione Motoria della Croce Rossa. Una struttura d’eccellenza, dove oltre 50 persone colpite da disabilità neurologiche gravissime sono assistite con un amore e una competenza commovente.
  
Ho voluto conoscere di persona questo centro, dopo aver ricevuto il grido d’allarme dei lavoratori e dei genitori. Da anni, infatti, c’è troppa disattenzione e disinteresse delle Istituzioni verso il destino del CEM: una struttura unica in Italia che rischia di morire, per un grottesco rimpallo di responsabilità, tra lo sconcerto e la disperazione dei genitori che vedono a serio rischio il mantenimento degli standard di assistenza per i loro sfortunati figli. Spero che domani non accada nulla di strano, come purtroppo è avvenuto nelle scorse settimane, e che tutte le istituzioni firmino l’accordo per trasferire alla ASL le competenze gestionali, preservando la professionalità e l’esperienza di lavoratori qualificatissimi e pressoché insostituibili, perché l’assistenza verso soggetti in condizioni così delicate non si può improvvisare.
 
 
È quanto dichiara, in una nota, il deputato di ‘Fratelli d’Italia – Centrodestra Nazionale’, Marco Marsilio. Roma, 16 gennaio 2013
