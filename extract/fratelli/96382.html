Berlusconi, Crosetto: Con attacco a piccoli partiti sta superando la misura, nel centrodestra spazio anche per chi non vende l&#8217;anima

«Berlusconi ha iniziato la campagna elettorale e lo ha fatto attaccando i piccoli partiti. Poiché ha stretto una strana alleanza con Renzi ma deve sempre trovare un nemico ha deciso di prendersela anche con persone che hanno fatto scelte coraggiose e che non hanno mai tradito il centrodestra. A lui va bene utilizzare i piccoli partiti per la coalizione, ma solo per usare i loro voti ed eleggere più parlamentari di quanto il suo grande partito gli consentirebbe.
  
Ho l’impressione che stia superando la misura e gli ricordo un vecchio libro: anche le formiche nel loro piccolo si incazzano. Personalmente sono infastidito da questa doppia faccia che sfodera a seconda che si tratti di un comizio o ci si trovi a quattr’occhi con lui. Se questo sarà il suo comportamento nessun problema ad adeguarsi ai toni. E poi vista la vicinanza delle elezioni europee cercheremo di diventare un po’ meno piccoli per dimostrargli che può esserci uno spazio nel centrodestra anche per chi non vende l’anima».
È quanto dichiara il coordinatore nazionale di Fratelli d’Italia, Guido Crosetto.
Roma, 1 febbraio 2014
