L.difesa. Rauti: Per FdI difesa sempre legittima ma testo doveva essere rafforzato

“La legittima difesa è una battaglia storica di Fratelli d’Italia e per questo non potremo che votare a favore di un provvedimento che modifica finalmente la legislazione attuale. Ma non possiamo esimerci dal rilevare che nel testo ci forti sono elementi di debolezza, rispetto ai quali abbiamo presentato emendamenti correttivi. In particolare, quel margine di discrezionalità riservato ai magistrati, che rischia di vanificare la modifica normativa stessa. Per noi la difesa è un diritto naturale ed è per questo che la riteniamo sempre legittima, ma anche qualcosa di più: un principio, un diritto e anche un dovere. Per questo non possiamo essere soddisfatti da un testo di legge che sembra voler sottoporre la legittima difesa ad una sorta di bilancino per valutare quanto e come mi aggrediranno. Il riconoscimento della legittima difesa non può diventare un rebus, ma deve esserci un parametro chiaro e definito, e i parametri chiari e definiti non ci sono. Purtroppo, si va a ledere il principio di assolutezza della legittima difesa che noi sosteniamo da sempre con forza e decisione. Per questo come Fratelli d’Italia ribadiamo che la difesa da parte del cittadino è sempre legittima, e questo anche per mettere fine a quei calvari giudiziari che le vittime hanno dovuto subire, persone che si sono ritrovate a passare dall’essere vittime al diventare carnefici”. Lo dichiara il vicepresidente vicario di Fratelli d’Italia del gruppo al Senato, Isabella Rauti.
