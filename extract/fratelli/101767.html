Taglialatela: Ancora un morto per le strade di Napoli

CAMORRA E TERRORISMO SI COMBATTONO CON GLI STESSI STRUMENTI. “Questa mattina ancora un morto ed ancora sangue per le strade di Napoli a conferma di una situazione che sta divenendo sempre più fuori controllo.
Bisogna combattere la camorra utilizzando gli stessi strumenti che si utilizzano per combattere il terrorismo, adoperando lo stesso approccio. Cosi come per contrastare i fenomeni terroristici si stanno adottando misure straordinarie, lo stesso bisogna fare nel contrasto dei fenomeni camorristici e criminali che stanno conducendo Napoli verso il baratro.
Occorre aumentare il numero di mezzi militari e di pattuglie delle forze dell’ordine in strada, oltre che sostenere le nostre forze di polizia con più strumenti, così da poterle mettere in condizione di tutelare l’incolumità delle persone perbene”, è quanto sostiene in una nota il Parlamentare di Fratelli d’Italia – An e candidato Sindaco di Napoli Marcello Taglialatela.
“Le uccisioni e le sparatorie in pieno giorno ormai non si contano più, a dimostrazione della necessità che vi è di adottare misure eccezionali per contrastare fenomeni camorristici e criminali”.
“Per contrastare le forme di illegalità diffusa che stanno caratterizzando la nostra città occorrono tolleranza zero nei confronti dei criminali ed abolire qualsiasi norma che attraverso indulti, amnistie o sconti di pena rimetta in libertà i delinquenti”.
Solo attraverso la certezza della pena le persone perbene potranno vivere in una città sicura e che consenta ai giovani di poter progettare qui il proprio futuro”.
