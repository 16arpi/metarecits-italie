Covid, Procaccini: evitare discriminazioni, la Ue garantisca test gratuiti e accessibili a tutti

“La UE deve agire in maniera decisa e coordinata con gli Stati membri per avviare un’efficace attività di testing, quanto più possibile estesa e gratuita. I test Covid, infatti, sono l’elemento centrale della strategia volta a stimolare la ripresa economica e a permettere il normale svolgimento delle attività educative e sociali e consentire ai cittadini il pieno esercizio delle libertà fondamentali. Come gruppo dei Conservatori abbiamo chiesto e ottenuto che questi aspetti fossero espressamente previsti nella risoluzione approvata oggi dal Parlamento della UE. Il documento esorta la Commissione europea e gli stessi Stati membri ad attivarsi per consentire la piena accessibilità dei test Covid, da effettuarsi in maniera tempestiva e gratuita, senza discriminazioni fondate sulle possibilità economiche o finanziarie e consentire così la eventuale emissione del certificato COVID-19 dell’UE.”
Lo afferma l’europarlamentare di FDI-ECR, Nicola Procaccini, tra i promotori della risoluzione approvata dal Parlamento europeo sulla accessibilità ai test Covid per i cittadini della UE.
