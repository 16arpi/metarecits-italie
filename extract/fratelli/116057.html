Manovra. De Bertoldi: Misure liberticide, nessuna crescita e 50 centesimi di aumento per le pensioni

“Della manovra non ci convince quasi nulla, perché non contiene interventi per l’impresa e per la crescita. E’ una manovra liberticida, che si basa nel contrasto all’evasione su misure contrarie all’uso del contante, gravando di oneri, balzelli, tasse e sanzioni gli artigiani, i commercianti e i piccoli professionisti, mentre non interviene di fatto sui grandi capitali e sulle multinazionali. Basti pensare che per la web tax è prevista solo una tassazione del 3 per cento” così il senatore di Fratelli d’Italia Andrea de Bertoldi, segretario della commissione Finanze in Senato.
“Senza contare che intraprendere una lotta all’ evasione solo a scapito di piccoli risparmiatori, imprese e studi professionali è un accanimento che rischia di far contrarre ancor di più il tessuto produttivo, specie nelle aree già in affanno del Paese”. “Se a ciò aggiungiamo il ridicolo aumento di circa 50 centesimi mensili per i 2 milioni di pensionati a 1500 e 2mila euro lordi, va da sé che la manovra è inutile, finanche provocatoria e non contiene nulla di buono per il nostro Paese”.

