Turismo, Varchi: Sicilia faccia salto qualità

Assessore Berrino: investire in formazione e migliorare qualità lavoro
 
“La Sicilia deve fare un salto di qualità in un comparto che è la vera risorsa della regione. Il patrimonio ambientale, architettonico e monumentale della Sicilia è unico ed è compito della politica chiamata ad amministrare far sì che si possano mettere in moto politiche utili sia agli operatori che fanno impresa che alle migliaia di lavoratori che vivono grazie al turismo”.
Così il deputato di Fdi Carolina Varchi intervenendo a Catania agli stati generali del turismo organizzati da Fratelli d’Italia.
“Questo – ha aggiunto Gianni Berrino, assessore alle Politiche dell’occupazione, trasporti, turismo e personale della Regione Liguria – è uno dei settori che più è mutato negli ultimi anni. Ci sono state ricadute importanti anche sul mondo degli occupati. Occorre migliorare la qualità del lavoro e aumentare il periodo di apertura delle strutture nelle località con un turismo prettamente stagionale. Vanno regolamentate, riconosciute e valorizzate le nuove professioni utili per offrire ai turisti servizi di qualità ed esperienze emozionali, oggi determinanti per la scelta di una destinazione. Ed è necessario investire nella formazione, sia con master universitari, sia tramite corsi di formazione professionale e formazione continua per chi già lavora”.
