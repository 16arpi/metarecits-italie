Lavoro, Rizzetto: Necessario programma di investimenti

“Creare migliaia di posti di lavoro con un piano di interventi pubblici in cui lo Stato è datore di lavoro. Contro l’immobilismo di questo governo nel contrastare la disoccupazione è necessario un preciso programma di investimenti dello Stato che determini occupazione. L’Italia merita di essere rinnovata da un punto di vista sociale, economico e ambientale ed è per questo che propongo di unire all’emergenza occupazionale la tutela dell’ambiente e della salute con progetti nei settori della protezione del territorio, del risparmio energetico, del diritto alla casa, della messa in sicurezza degli istituti scolastici, della valorizzazione del nostro patrimonio storico e architettonico. Bisogna investire nel lavoro e nello sviluppo sostenibile: queste sono le iniziative che portano realmente crescita per l’Italia e non i piani assistenziali mal fatti che ha imposto questo esecutivo”.

E’ quanto chiede con una proposta di legge il deputato Walter Rizzetto, capogruppo della Commissione Lavoro alla Camera per Fratelli d’Italia. 

