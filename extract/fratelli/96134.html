Marò, La Russa: Da governo annunci vuoti. Si esca da missione anti pirateria

“Sulla vicenda dei due maro’ la Bonino assicura una riunione al mese mentre Letta parla di impegno quotidiano fino al risultato. Sta di fatto che in realtà nulla si muove e anzi, questo Natale a differenza di quanto riuscì almeno ad ottenere l’allora ministro degli Esteri Giulio Terzi di Sant’ Agata, i due marinai italiani non saranno in Italia e resteranno ancora bloccati in India.
  
Al di là dei vuoti annunci del governo la triste realtà vede umiliata la nostra dignità nazionale e disattese le speranze dei due militari e delle loro famiglie. Cosa si aspetta a compiere atti decisivi che pure noi di Fratelli d’Italia abbiamo concretamente proposto in Parlamento, a partire dall’uscita dalla missione internazionale anti pirateria nell’Oceano Indiano e proseguendo con la messa in mora di tutte le organizzazioni internazionali di cui l’Italia fa parte?” Lo dichiara Ignazio La Russa, presidente di Fratelli d’Italia. Roma, 18 dicembre 2013
