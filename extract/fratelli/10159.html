Ai candidati di FdI-AN delle elezioni amministrative 25 Maggio 2014

“ INSIEME PER VINCERE “ Il nostro vuole essere un piccolo contributo per queste ultime settimane della tua campagna elettorale per il rinnovo del Consiglio Comunale della tua Città. Ti indirizziamo ora questo sintetico pro-memoria consapevoli della fondamentale importanza di quanto saprai fare in queste giornate per il nostro movimento e per il tuo personale successo con la preghiera di valutare con attenzione i suggerimenti che ti vengono rivolti per raggiungere il miglior risultato elettorale possibile.
  
IL SIMBOLO

Rivolgi anzitutto il tuo impegno alla diffusione e promozione al simbolo FdI-AN.
Non anteporre la tua persona al partito, ti voteranno solo quelli che anzitutto saranno convinti della bontà della scelta che hai fatto, più forza avrà FdI – AN più persone potranno essere coinvolte nell’esprimere la preferenza per te.
Se sei presente nei social-network inserisci per questo periodo il simbolo di FRATELLLI D’ITALIA-ALLEANZA NAZIONALE accanto alle tue immagini e diffondi ogni giorno spunti, idee e proposte tratte dalla rete di comunicazione ufficiale del partito.
Evidenzia il ritorno del simbolo  di ALLEANZA NAZIONALE per tutto ciò che di positivo ha rappresentato per anni per la destra italiana.

IL VOTO DI CONTATTO 
Nelle elezioni Amministrative e particolarmente nei Comuni di piccole e medie dimensioni, gran parte del successo delle liste ed ancor più dei candidati è legato al voto di contatto, cioè alla capacità di costruire ed organizzare una catena di rapporti con gli elettori della tua comunità locale.
Cerca di seguire uno schema logico nell’attivare questa rete.

Ricostruisci anzitutto una rubrica dei tuoi rapporti più diretti familiari, scolastici, di lavoro, di amicizia ed individua in questo ambito i principali riferimenti già disponibili a lavorare con te per FdI-AN per la tua candidatura.
Predisponi e fai predisporre dai tuoi collaboratori più impegnati elenchi piccoli ma attendibili di persone coinvolgibili ed interessate a sostenerti.
Contatta sempre tutti direttamente, può apparire uno sforzo eccessivo ma è l’unico modo per far percepire agli altri il tuo impegno e la tua disponibilità odierna e futura. Del resto nella gran parte dei Comuni interessati al voto la dimensione dei consensi personali ottenibili è di qualche centinaio di voti che sono sicuramente più facilmente intercettabili con l’impegno diretto nei confronti di un migliaio di persone, piuttosto che con una propaganda indiretta rivolta a grandi platee, che in campagna elettorale sono sommerse di messaggi impersonali spesso destinati al cestino.
Cerca di promuovere, con l’aiuto dei tuoi principali sostenitori, piccoli incontri anche e soprattutto, se possibile, nelle case, nei luoghi di lavoro, nelle sedi e nei locali di circoli e associazioni. Entra in questi luoghi con educazione, umiltà, spirito di servizio e disponibilità ad ascoltare. Chi ti invita ti fa una cortesia e merita da parte tua cura ed attenzione. Ringrazia chi ti ospita e dopo aver brevemente esposto le ragioni del tuo impegno politico in FdI –AN nella tua Città, ascolta i presenti, raccogli suggerimenti, chiedi dei loro problemi e dei loro interessi. Raccogli indirizzi, riferimenti telefonici e contatti e nei giorni successivi ricontatta personalmente tutti inviando notizie, informazioni sul partito e sulla tua campagna elettorale.
Seleziona i contatti di maggior rilievo in termini di rapporti indotti ed avvia con loro incontri diretti volti a verificare la disponibilità ad introdurti nei loro ambitanti. Rappresentanti di associazioni, consorzi, imprese, comitati, dirigenti di aziende e/o titolari di studi professionali possono essere il veicolo di contatto con comunità numerose altrimenti non intercettabili.

LA PROPAGANDA ELETTORALE

 La tua comunicazione elettorale riveste grande importanza ma l’epoca delle propagande faraoniche è terminata e spesso un eccesso nella tua pubblicità elettorale è anche controproducente. Ci si domanda subito il perché di tante spese, la provenienza delle risorse e gli obiettivi di una candidatura che deve essere al servizio della propria comunità e non di interessi personali. Punta molto sul materiale di partito ( manifesti, pieghevoli, fac-simile) ed aggiungi a questo soprattutto i tuoi santini personali.
Utilizza lettere e messaggi personali ai tuoi contatti e verifica che li abbiano ricevuti e letti commendando insieme i contenuti
Se ne hai la possibilità organizza mini-gazebo nei giorni di festa nei luoghi più significativi della tua Città distribuendo personalmente, ma mai da solo, i tuoi santini elettorali.
Cerca contatti con stampa e tv locali per ottenere spazi ed interviste presentandoti sempre con il simbolo in grande evidenza
Preparati un intervento tipo per le occasioni pubbliche: il perché della tua scelta con FdI-AN, poche note sui temi politici nazionali del partito, 3-4  idee per il tuo impegno locale il tutto in non più di 15 minuti.
Cerca di coinvolgere quanti più collaboratori possibili nella presenza dei rappresentanti di lista. Fino alla chiusura dei seggi è possibile confermare e/o recuperare qualche voto ed anche durante lo spoglio voti di lista e preferenze vanno difesi.

Non dimenticare la concomitante scadenza delle elezioni europee.
FdI- AN è ormai in tutti i sondaggi al di là della soglia del 4% ma il risultato può essere ancora migliorato soprattutto con l’impegno dei candidati alle elezioni amministrative.
Abbina al tuo materiale elettorale l’indicazione di voto per le elezioni europee secondo lo schema che ti alleghiamo nel quale è proposto il voto al nostro Presidente Giorgia Meloni, presente in tutte le circoscrizioni elettorali proprio a sottolineare lo sforzo di tutto il partito per questa scadenza fondamentale per il futuro della destra italiana.
Associare la tua campagna elettorale a quella di Giorgia Meloni non può che far crescere la tua credibilità ed il tuo consenso personale senza che questo comporti grandi sforzi oltre quelli che già stai producendo .
Caro amico abbiamo voluto offrirti qualche suggerimento, seguili con fiducia in questi giorni di campagna elettorale.
Non trascurare queste giornate, ogni occasione può essere utile per accrescere il consenso del partito e tuo personale fino all’ultimo istante.
Il tuo impegno è per noi comunque prezioso qualunque sia il risultato perché spontaneo e disinteressato.
Ne terremo conto per costruire insieme la destra del domani.
Un caro abbraccio.
Domenico Kappler vice coordinatore Enti Locali
 
