Onu, Meloni: Accordo Italia-Olanda è fallimento nostro governo

«Sono stati eletti i rappresentanti non permanenti al Consiglio di Sicurezza dell’ONU. Da anni uno di questi seggi spetterebbe all’Italia ma dopo 8 ore di seduta e 4 votazioni finite con un nulla di fatto, Italia e Olanda hanno deciso di dividerselo: faranno un anno a testa. Questa salomonica soluzione è un fallimento del Governo italiano, inconsistente dal punto di vista dell’autorevolezza internazionale ed è l’ennesimo calcio alla fantomatica credibilità internazionale sbandierata da quel cialtrone di Renzi. Essere rappresentati da questo Esecutivo è umiliante. L’impegno ONU dell’Italia in termini di tempo, forze, uomini, missioni e soldi non è neanche lontanamente paragonabile a quello dell’Olanda ma a quanto pare per le Nazioni Unite non c’è alcuna differenza. Un governo serio si assumerebbe la proprie responsabilità e chi ha fallito si dimetterebbe, ma l’Italia non ha un governo serio e per rendersene conto basta leggere le dichiarazioni di Alfano che si dice soddisfatto perché sarà l’Italia a iniziare la turnazione. Renzi e Gentiloni spieghino cosa è accaduto e perché la voce dell’Italia non avrà il peso che le spetta in una fase politica internazionale così delicata come quella di oggi».
È quanto scrive su Facebook il presidente di Fratelli d’Italia, Giorgia Meloni.
