Pa, Nastri: Altro che semplificazione, Governo Renzi prosegue con complicazioni burocratiche

“Questo provvedimento delega il Governo ad approvare decine di decreti delegati  per riformare la pubblica amministrazione. Il tempo massimo previsto dalle diverse disposizioni per l’esercizio della delega è dodici mesi, in altri casi sei, e in un caso addirittura novanta giorni. Giova ricordare che questo  esecutivo è in clamoroso ritardo con l’approvazione di diverse centinaia di decreti delegati e decreti attuativi che ancora aspettano di vedere la luce, alcuni, non pochi, addirittura dai tempi del Governo Monti”.  È quanto ha dichiara il deputato di Fratelli d’Italia-Alleanza nazionale Gaetano Nastri intervenendo in aula sul ddl Pubblica Amministrazione.
“In questo provvedimento – ha puntualizzato – non sono neppure chiari i principi e criteri direttivi delle deleghe. Per esempio: la contestatissima riorganizzazione del Corpo forestale dello Stato. Nel testo non è esplicitato alcunché di certo; non si sa in base a quali criteri sarà riorganizzata; ancora peggio, non si sa se verrà assorbita o no e se questo non è un eccesso di delega…, e se verrà assorbita non si sa da chi!. Figuriamoci sapere a quali condizioni”.
“Come gruppo di Fratelli d’Italia – Alleanza nazionale- ha aggiunto Nastri- prima ancora di contestare il merito di questa riforma contestiamo il metodo. E’ un’impresa assolutamente folle quella che questo Governo si sta prefiggendo; riformare in un anno l’intera macchina dello Stato; ed è evidente che non ci riuscirà, con il risultato che si creeranno penose situazioni di paralisi nell’attività dell’amministrazione pubblica, in spregio a tutti quei principi costituzionali che ne predicano il buon andamento e l’efficienza. Una paralisi pericolosa in un Paese nel quale l’inefficienza, gli sprechi e i fenomeni corruttivi nella pubblica amministrazione costano preziosi punti di PIL”.
“Con questo disegno di legge – ha concluso Nastri- si creerà una drammatica paralisi dell’attività di molti soggetti fondamentali del nostro tessuto istituzionale. E’ per questi motivi che abbiamo votato contro questo disegno di legge e contro questa pericolosissima delega in bianco, Ma noi non vogliamo renderci corresponsabili di questo incredibile abuso”.
