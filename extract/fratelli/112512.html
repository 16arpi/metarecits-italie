Centrodestra, La Russa: Tajani sbaglia ad attaccare Toti

Con lui, Musumeci, Fitto e altri siamo convinti che occorra unire centrodestra diverso da Lega
 “Antonio Tajani sbaglia ad attaccare il governatore della Liguria Giovanni Toti accusandolo di propositi frazionisti e in sostanza di voler uscire da Forza Italia. È di tutta evidenza che il centrodestra non possa essere riproposto come se nulla fosse cambiato. Con Toti, Musumeci, Fitto e molti altri siamo convinti che occorra prendere atto della necessità di unire chi nel centrodestra è diverso dalla Lega ma disposto ad una futura alleanza con essa senza il Movimento 5 Stelle. Noi di Fratelli d’Italia, il percorso lo abbiamo iniziato con i fatti, non solo con i buoni propositi. Le molte adesioni già arrivate al progetto lanciato da Giorgia Meloni ad Atreju ci rendono ottimisti. L’esatto perimetro di questa futura ‘seconda gamba’, le sue dettagliate linee programmatiche e la sua collocazione in un ambito conservatore e sovranista, andranno definite con il concorso di tutti, proprio come dice anche Toti, magari affidando agli elettori di centrodestra l’ultima parola in una sorta di primarie dei contenuti”.
Lo dichiara Ignazio La Russa, vicepresidente del Senato e senatore di Fratelli d’Italia.
