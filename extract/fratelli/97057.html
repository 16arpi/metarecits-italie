Dl irpef, Meloni: Coperture 80 euro in più a pensionati&#8230;

…E DISOCCUPATI DA TAGLIO PENSIONI D’ORO. «Se il governo Renzi vuole dare subito 80 euro a tutti i pensionati che prendono una pensione al di sotto dei 1500 euro al mese, ai lavoratori cassaintegrati e ai disoccupati, ma non sa dove trovare le coperture, offriamo noi una soluzione: tagliare immediatamente le pensioni d’oro.
  
Fratelli d’Italia-Alleanza Nazionale presenterà su questo un emendamento al decreto Irpef e sfida il governo e la maggioranza a raccogliere questa proposta, dopo la scandalosa bocciatura della nostra proposta di legge sulla revoca delle pensioni d’oro, votata dalle forze della maggioranza con il sostegno di Forza Italia e di Sel. Questo si che sarebbe un vero segnale di giustizia sociale e una copertura molto più certa e affidabile di quelle aleatorie contenute nel provvedimento dell’Esecutivo».
È quanto scrive su Facebook il presidente di Fratelli d’Italia-Alleanza Nazionale, Giorgia Meloni.
Roma, 9 maggio 2014
