Campania, Cirielli: Si stanno falsando le elezioni, intervenga Mattarella

“Presenterò un’interrogazione parlamentare al ministro dell’Interno Luciana Lamorgese perché si stanno falsando le elezioni democratiche in Campania. Ma se non è capace di tutelare la democrazia nella nostra Nazione, il capo del Viminale si dimetta immediatamente”. Lo dichiara, in una nota, il Questore della Camera dei Deputati e presidente della Direzione Nazionale di Fratelli d’Italia Edmondo Cirielli dopo l’annullamento del comizio di Matteo Salvini a Torre dei Greco (Napoli): “Non è la prima volta che si verificano episodi del genere nella nostra regione. Per questo chiediamo l’intervento del Presidente della Repubblica Sergio Mattarella: è inaccettabile che si impedisca all’opposizione di fare liberamente la campagna elettorale.  Contemporaneamente, auspichiamo che le Procure della Repubblica competenti indaghino fino in fondo per verificare se dietro a queste azioni violente vi sia una regia ben precisa. E confidiamo in un impegno maggiore di Prefetti e Questori a tutela della sicurezza e soprattutto della nostra democrazia” conclude Cirielli. 
