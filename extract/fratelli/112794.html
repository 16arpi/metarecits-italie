Diciotti, Meloni: Voto scontato, Salvini rifletta se sia il caso di stare a Governo con questi personaggi

«Era scontato che la Giunta votasse contro il processo per Salvini e che lo facesse il M5S. Era scontato semplicemente perché non è giusto processare Matteo Salvini per aver fatto il suo lavoro: impedire che si entri illegalmente in Italia. Non capisco, invece, perché i giudici negli anni passati non abbiano pensato ad indagare ministri che facevano apertamente favoreggiamento del reato di immigrazione clandestina».
Lo ha detto il presidente di Fratelli d’Italia, Giorgia Meloni, nel corso della trasmissione “Pomeriggio Cinque” di Barbara D’Urso.
«Per prima ho detto che Fratelli d’Italia avrebbe votato no all’autorizzazione a procedere nei confronti di Salvini – ha spiegato Meloni -. Se il M5S lo avesse detto subito, evitando questa manfrina, avrebbe fatto più bella figura. Questo, però, è uno dei motivi per i quali non conviene fare governi tra persone che non condividono assolutamente niente. Dopo quanto accaduto sul tema Diciotti, forse Salvini dovrebbe riflettere se sia il caso di continuare a stare al governo con questi personaggi».
