Volontariato: con riorganizzazione Croce Rossa cambio di passo e riconoscimento del lavoro

“Il provvedimento approvato oggi al Senato che integra le attività della CRI, rappresenta un doveroso riconoscimento del valore storico di questa Istituzione ed introduce un importante cambio di passo per il lavoro della Croce Rossa ed in particolare per i Corpi militari volontari e ausiliari delle Forze Armate. Un riordino a lungo atteso delle attività della Croce Rossa, nella direzione della modernizzazione legislativa allo scopo di eliminare criticità operative ed ottimizzare le risorse disponibili, migliorando l’azione fondamentale di questo Corpo.
Donne e uomini che affrontano le sfide e le situazioni di emergenza, facendo con dedizione e spirito di servizio un lavoro che vanta un passato valoroso e glorioso ma sa guardare al futuro. Oggi rendiamo omaggio e merito a un’istituzione che è patrimonio sociale prezioso dell’Italia e ne rafforziamo potenzialità e funzionalità”. Lo dichiara il sottosegretario di Stato alla Difesa, senatrice Isabella Rauti con delega al Corpo militare volontario della Croce Rossa italiana ed al Corpo delle infermiere volontarie, ausiliari delle Forze Armate.
“I corpi ausiliari hanno sempre avuto grande importanza per la Croce Rossa, per le forze armate e per l’intera nazione. Parliamo di donne e uomini che hanno affrontato sfide, portando con onore il simbolo della Croce Rossa. Desidero ringraziare i colleghi che in commissione hanno approvato un Ordine del giorno, a mia prima firma e sottoscritto anche dai colleghi Barcaiuolo e Menia, che prevede di valutare dei meccanismi di avanzamento al grado superiore a titolo simbolico per gli appartenenti al corpo militare volontario della Cri che sono stati cancellati dai ruoli per raggiunti limiti d’età. Con questo provvedimento compiamo un passo in avanti, di valorizzazione ed efficientamento, rendendo onore e merito a chi ogni giorno è un patrimonio prezioso per la nostra patria”, afferma in Aula del Senato la senatrice di Fratelli d’Italia Paola Ambrogio sulla legge delega riguardante le attività della Croce Rossa Italiana.
