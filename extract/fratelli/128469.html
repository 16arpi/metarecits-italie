Ucraina, Lollobrigida: quello che accade frutto debolezza Ue

“Da Fratelli d’Italia nessuna incoerenza: abbiamo sempre detto che avremmo sostenuto tutti gli atti in favore degli italiani a prescindere da chi  guida la Nazione pro tempore”. Lo ha detto in una intervista a Il Messaggero il capogruppo di Fratelli d’Italia alla Camera, Francesco Lollobrigida.  “In politica estera l’Italia deve essere tutelata e protagonista. E poi, questa crisi rischia di coinvolgere le famiglie italiane con aumenti esponenziali dei costi delle materie prime, dal gas ai beni alimentari. Nell’atto parlamentare che abbiamo votato sono contenute molte delle nostre indicazioni”, ha sottolineato Lollobrigida.“Noi – ha continuato – siamo sempre stati a favore di un’Europa forte e, da anni, denunciamo una UE che è un gigante burocratico ma debole nei contesti internazionali. Quello che sta accadendo è proprio il frutto di questa debolezza”.I distinguo nella maggioranza sulla risoluzione del presidente della commissione Difesa del Senato del M5s “denotano quantomeno una certa schizofrenia sul piano internazionale” e sulla questione accoglienza “bisogna distinguere i migranti economici dagli ucraini che scappano da una guerra”, ha concluso.
