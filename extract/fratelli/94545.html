Lo Stato risarcisca con Bot chi ha pagato l’Imu

di Ignazio La Russa 31  gennaio 2013
Fratelli d’Italia propone di dare, come risarcimento a tutti coloro che hanno pagato la tassa sulla prima casa, un’emissione speciale di Bot a 5 o 10 anni. Allo Stato questa proposta non costerebbe nulla perché i soldi arriverebbero dagli interessi che il Monte Paschi di Siena deve dargli per quel prestito di 4 miliardi di euro che, ad esser buoni, definisco assurdo. Fratelli d’Italia, con questa proposta, lancia una vera e propria sfida non solo a Monti in qualità di premier uscente, ma anche all’alleato Berlusconi: Monti, ‘reo’ di aver preso 4 miliardi dalle tasche degli italiani per girarli successivamente all’Mps, può farlo domani stesso con un decreto; il centrodestra, invece, si impegni sin d’ora ad inserire, in caso di vittoria alle prossime elezioni, questa nostra proposta come primo decreto subito dopo quello che prevede l’abolizione dell’Imu che, per Fratelli d’Italia, rimane un punto fondamentale del programma di governo. A Bersani, infine, non rivolgo nessun appello semplicemente perché conoscendo quanto lui è innamorato della tassa sulla casa, il mio sarebbe uno sforzo vano.
