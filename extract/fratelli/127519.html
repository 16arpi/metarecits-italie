Turismo, Lollobrigida-Zucconi: Omicron annulla vacanze Natale per 8 milioni di italiani, Governo intervenga

“Il turismo italiano continua ad essere uno dei settori più vessati dal COVID – 19. Secondo i dati di Demoskopika solo la notizia della variante Omicron avrebbe fatto disdire la prenotazione a 8 milioni di italiani per le festività natalizie e di fine anno. Inoltre sarebbero 24 milioni, il 48%, i cittadini che hanno scelto di non partire. Parliamo di perdite pari ad oltre 10 miliardi di euro, che si sommano a quelle già pesanti del passato. Fratelli d’Italia da tempo denuncia l’assenza da parte del governo di una strategia di lungo periodo, per garantire la sopravvivenza di aziende che sono ormai allo stremo e che non hanno mai avuto un momento di reale sollievo dall’inizio della pandemia. Mancano sostegni reali alle imprese del comparto come, ad esempio, il credito d’imposta sugli affitti, ormai terminato nel luglio scorso, oppure il rinnovo della cassa integrazione per le imprese del turismo che scadrà a fine anno: Fratelli d’Italia auspica che dalla cabina di regia prevista per giovedì prossimo non vengano fuori assurdità dell’ultimo momento che metterebbero solo in maggiore difficoltà le imprese già disperate per quanto sta accadendo, anche a causa delle misure negative imposte da questo governo”.
 Lo dichiarano Francesco Lollobrigida, capogruppo di Fratelli d’Italia alla Camera, e Riccardo Zucconi, deputato e Capogruppo FdI X Commissione – Attività produttive, commercio e turismo.
