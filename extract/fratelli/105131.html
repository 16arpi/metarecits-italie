Ex-detenuti, Taglialatela: Garantire diritti e lavoro a chi ha pagato appieno la pena&#8230;




CONVEGNO PROMOSSO DA AVOG, A CUI HANNO PRESO PARTE CANTALAMESSA, ROSTAN, TAGLIALATELA E VALENTE. Si è tenuto stamane a Scampia il convegno sul tema dei diritti degli ex detenuti e sulla necessità di reinserimento sociale per chi ha scontato appieno la propria pena, organizzato dal Presidente di Avog Ciro Froncillo e che ha visto la partecipazione dei deputati nazionali Michela Rostan (art.1), Marcello Taglialatela (Fdi-An) e Valeria Valente (Pd), del coordinatore regionale di “Noi con Salvini” Gianluca Cantalamessa, del Garante dei Detenuti della Regione Campania dott.ssa Adriana Tocco, del giornalista Samuele Ciambriello.

 
Diverse le testimonianze portate al tavolo dei relatori da parte di ex detenuti che faticano a costruirsi un futuro, nonostante abbiano scontato gli errori commessi in passato, riscontrando impedimenti oggettivi nel trovare un lavoro che possa permetter loro di vivere dignitosamente senza ricadere nel malaffare.
 
Diverse le proposte portate avanti dai rappresentanti istituzionali presenti, concordi nel ritenere opportuno e non rinviabile studiare un meccanismo che possa consentire un percorso serio e collaudato di accompagnamento al lavoro a chi ha scontato la propria pena, pensando di agire così come accade per le cosiddette “categorie protette”, destinando agli ex detenuti “una quota percentuale all’interno degli apparati pubblici ed amministrativi”.







