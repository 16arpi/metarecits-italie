Immigrazione, Meloni: Politiche Governo scellerate, danni incalcolabili&#8230;

…SE FINTO BUONISMO PREVALE SU BUONSENSO. «Ci piacerebbe leggere parole di sdegno sulle sciagurate politiche di questo governo e della stragrande maggioranza delle forze politiche presenti in parlamento in tema di immigrazione, non contro chi chiede una presa di coscienza dopo l’ennesima tragedia.
  
L’operazione ‘Mare nostrum’ e l’abolizione del reato di immigrazione clandestina dimostrano che quando finto il buonismo prevale sul buonsenso i danni prodotti sono incalcolabili».
È quanto dichiara il presidente di Fratelli d’Italia-Alleanza nazionale, Giorgia Meloni.
«Ci chiediamo quante persone dovranno morire ancora prima di porre fine a questa scellerata politica sull’immigrazione, che ha trasformato le navi della nostra Marina militare in traghetti per gli immigrati nord africani e lanciato al mondo il messaggio che in Italia tutti possono essere accolti e mantenuti – continua Meloni -. E a dir poco irresponsabile è l’atteggiamento baldanzoso di Renzi che parla di presunte vittorie in Europa ma che non è nemmeno riuscito a mantenere nel documento finale del consiglio europeo il mutuo riconoscimento del diritto di asilo. Fratelli d’Italia-Alleanza nazionale chiede ancora una volta di interrompere immediatamente l’operazione ‘mare nostrum’; di ripristinare il reato di immigrazione clandestina; di pretendere che l’Europa si faccia carico dei costi dell’emergenza e la libera circolazione dei richiedenti asilo in tutti gli Stati Ue. Questo farebbe un governo serio. Se invece si continuerà a far demagogia e a finta che tutto vada bene, qualcuno dovrà assumersi la responsabilità delle troppe tragedie alle quali stiamo assistendo».
Roma, 30 giugno 2014
