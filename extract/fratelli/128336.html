Ucraina, Rampelli: ci vorrebbe il Berlusconi di pratica di mare

“L’obiettivo strategico doveva essere quello che fu perseguito dal governo di centrodestra che fece una grandissima ed efficace azione diplomatica  per consentire la pacificazione con la parte asiatica dell’Europa, favorendone l’inclusione non in maniera ostile agli Usa. Quella che realizzò Berlusconi a Pratica di Mare nel corso di un vertice che andrà sui libri di storia e che sta tutto in quella foto che ritrae Bush e Putin da una parte con al centro il Capo del governo italiano. Quello spirito nessuno si è peritato di proseguirlo”. E’ quanto ha dichiarato il vicepresidente della Camera dei deputati Fabio Rampelli di Fratelli d’Italia a Rainews24. 
“Non possiamo far finta di niente – ha aggiunto –  rispetto a una domanda di indipendenza e autonomia dell’Ucraina scritta nella sua Costituzione sin dal 1991, da quando cioè implode l’Unione Sovietica. Putin non ha seguito le orme di Eltsin e dopo qualche anno ha interrotto il processo di democratizzazione e occidentalizzazione della Russia post comunista con atteggiamenti sbagliati e non rispettosi della libertà e dell’autonomia delle persone, all’interno dei propri confini, e degli Stati nel rapporto con gli ex Paesi satellite di Mosca.
Quasi uno spirito nostalgico della vecchia Urss…”. 
“L’integrazione con l’Ue e con l’area Euro-atlantica ha registrato passi indietro- ha precisato Rampelli-  Né ci sono leader europei in grado di guidare questo processo e da questo vuoto nasce la crisi attuale. La Merkel non c’è più, Macron ha forti problemi interni e non ha quel peso specifico che sarebbe necessario nel dialogo con Putin, Draghi è un tecnocrate, Biden è in posizione molto diversa rispetto al tanto vituperato Trump che non si è mai permesso di aprire un conflitto diplomatico e tantomeno militare con la Russia”. 
“L’occidentalizzazione della Russia – ha concluso il vicepresidente Rampelli- è una grande prospettiva geopolitica che si è interrotta per assenza di statisti, lasciando il passo a litigi di confine regionali”.



