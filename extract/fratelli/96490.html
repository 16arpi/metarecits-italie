Riforme, La Russa: No intesa con Renzi su presidenzialismo e preferenze

“Quando un governo ha il suo interno programmi così diversi come quello della sinistra che si deve sommare a quello di Alfano che si dice di centrodestra, difficilmente ne esce fuori qualcosa di buono. Siamo in attesa di capire cosa succede e non lesineremo il nostro voto a favore se ci fosse qualche provvedimento utile agli italiani. Detto ciò va detto che sulle riforme, almeno nelle dichiarazioni, il programma di Renzi è molto carente.
  
Nel colloquio che abbiamo avuto con lui stamattina, abbiamo insistito soprattutto su due punti: riteniamo che non sia sufficiente cambiare il Senato ma chiediamo che il Presidente della Repubblica venga eletto direttamente dai cittadini; vorremmo poi una legge elettorale che non lasciasse ai capi di partito la possibilità di nominare i parlamentari ma li facesse scegliere agli italiani attraverso le preferenze. Ma su questi due punti non abbiamo trovato una grande intesa”.
Lo dichiara Ignazio La Russa, presidente di Fratelli d’Italia.
Roma, 18 febbraio 2014
