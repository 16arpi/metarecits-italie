Calipari eroe non per scelta, ma per dovere

“Il gruppo di Fratelli d’Italia-Alleanza Nazionale vuole ricordare e rievocare la memoria di Nicola Calipari, un uomo, un servitore dello Stato, un poliziotto, eroe non per scelta, ma eroe per dovere”. È quanto dichiara Edmondo Cirielli, deputato di Fratelli d’Italia-Alleanza Nazionale.
“Riteniamo giusto – aggiunge – che il Parlamento debba sempre porre l’attenzione e l’accento sui nostri uomini e sulle nostre donne in divisa che anche oggi lavorano per la nostra sicurezza e libertà. Credevamo e crediamo che il Parlamento debba astenersi da polemiche, da retro pensieri e teorie complottiste, rispetto a quello che è accaduto”.
“Gli uomini e le donne in divisa, bistrattati e mal pagati, spesso considerati poco più che mercenari da una certa intelligentia del nostro Stato – conclude Cirielli – fanno il loro dovere e sono pronti, senza clamori ed esibizionismi, anche all’estremo sacrificio. Penso che su questo l’Italia e il Parlamento debbano meditare. Vale ancora la pena di difendere questo Stato. Vale ancora la pena di difendere l’Italia”.
