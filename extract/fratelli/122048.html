Manovra, Meloni: Felici per scopiazzatura proposta FdI su ammortizzatore per autonomi e partite iva, siamo riusciti a rompere tabù sinistra

«Siamo felicissimi della scopiazzatura del Governo dell’emendamento di Fratelli d’Italia e del centrodestra alla legge di bilancio per introdurre un ammortizzatore sociale per autonomi e partite Iva. Il viceministro all’Economia Castelli ha annunciato l’introduzione di un’indennità per gli autonomi di massimo 800 euro al mese per 6 mesi per chi ha avuto un calo di fatturato di almeno il 50% rispetto alla media del triennio precedente. È la versione avara della proposta di Fratelli d’Italia: noi abbiamo chiesto un’indennità per l’intero 2021 di importo massimo di 1200 euro, parametrata sul modello della cassa integrazione e rivolta a chi avesse avuto un calo di fatturato del 50% rispetto allo stesso mese del 2019. Studieremo nel dettaglio la proposta della maggioranza e aspetteremo di leggere i suoi emendamenti, ma possiamo già rivendicare una vittoria. Con tenacia e determinazione Fratelli d’Italia è riuscita a rompere uno dei tabù della sinistra che, anche in questa fase drammatica del Covid, ha sempre escluso il lavoro autonomo da ogni tutela».
Lo dichiara in una nota il presidente di Fratelli d’Italia, Giorgia Meloni.
