Nassiriya, La Russa: Bene applauso aula ma troppi distinguo da Marino, m5s e sel

“Esprimo grande soddisfazione per il lungo e corale applauso che l’Aula ha riservato alla memoria dei caduti e ai loro familiari anche se subito dopo e anche prima di questa commemorazione sono venuti numerosi distinguo.

Distinguo cominciati stamattina  con l’assenza del sindaco di Roma Marino alla commemorazione tenutasi in Campidoglio e con la gaffe del vice sindaco che non sapeva o non ricordava che non è solo la memoria dei caduti di Nassiriya che si commemorano oggi. Distinguo che sono poi proseguiti anche con i discorsi leggermente ambigui di Sel e dei Cinque Stelle in questa Aula: specie quest’ultimi dopo che in Consiglio Regionale del Lazio il loro consigliere Barillari ha manifestato il suo dissenso alla commemorazione offendendo la memoria dei caduti. Troppi distinguo quindi ma prendiamo per buono l’applauso dell’Aula di Montecitorio. Teniamo questo momento di coesione, stiamo al fianco dei familiari di tutti i caduti ma ricordiamoci anche che due nostri uomini in divisa sono ancora, dopo mille giorni, in stato di non libertà in India e che questo Parlamento dopo l’applauso dovrebbe in qualche modo spingere tutto il ‘Sistema Italia’ ad una grande mobilitazione di solidarietà ai due marò”.
Così Ignazio La Russa, deputato di Fratelli d’Italia-Alleanza Nazionale intervenendo in Aula alla commemorazione della strage di Nassiriya e dei caduti nelle missioni internazionali.
