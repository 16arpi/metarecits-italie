FdI: inquietante intimidazione a consigliere comunale

“Grave e inaccettabile l’intimidazione di cui oggi è stato oggetto il nostro consigliere comunale di Guidonia Montecelio, Augusto Cacciamani, che nella sua cartellina in Consiglio ha trovato un messaggio minatorio. Mi auguro che quanto prima gli inquirenti facciano luce su questo inquietante episodio, che viola un luogo che dovrebbe essere simbolo della libertà e della democrazia. Per questo auspico che possa giungere un’unanime condanna. Infatti, è necessaria una presa di coscienza forte da parte di tutti, per bandire ogni violenza e ribadire che il confronto politico deve avvenire nel pieno rispetto della dignità delle singole persone”. Lo dichiara il capogruppo di Fratelli d’Italia alla Camera dei deputati, Galeazzo Bignami.
“Condanniamo con fermezza questo gesto ignobile, sintomo di un clima pericoloso alimentato da chi non sa confrontarsi democraticamente e preferisce scendere sul terreno della minaccia e dell’intimidazione. Questo non è un caso isolato. Negli ultimi tempi assistiamo a un’escalation di attacchi contro esponenti di Fratelli d’Italia e della destra in generale, in un momento storico delicato in cui la sinistra cerca di fomentare odio per mascherare il proprio fallimento politico. Chi pensa di intimidirci con minacce codarde si sbaglia di grosso. Fratelli d’Italia è nato nelle piazze, tra la gente, e continuerà a portare avanti con coraggio e determinazione i propri valori e le proprie battaglie, senza arretrare di un millimetro. Chiediamo alle istituzioni di intervenire immediatamente.
Chi ha compiuto questo gesto deve essere identificato e perseguito, perché la politica non può diventare terreno di scontro violento. Chiunque giustifichi, minimizzi o tolleri episodi del genere si rende complice di un degrado che mette a rischio la democrazia stessa. Fratelli d’Italia non si fa intimidire. Andiamo avanti più determinati che mai”, affermano il deputato Alessandro Palombi e il senatore Marco Silvestroni, di Fratelli d’Italia, esprimendo solidarietà e vicinanza a Cacciamani e a tutti i militanti di Fratelli d’Italia di Guidonia.
