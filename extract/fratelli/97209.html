Alemanno: FdI-An determinante al centro sud

“Dal ballottaggio dei Comuni vengono fuori buone notizie. Il PD di Matteo Renzi non dilaga come si temeva e cede molte piazze importanti sia al Movimento 5 Stelle che al centrodestra.
  
Come la Lega al nord, Fratelli d’Italia – Alleanza Nazionale è determinante in queste vittorie al centro sud, a Perugia, a Foggia e a Potenza. In particolare, il nuovo sindaco di Potenza, Dario de Luca, ottiene uno straordinario consenso partendo da un’aggregazione di liste civiche di Fratelli d’Italia – Alleanza Nazionale. Mentre il successo di Matteo Renzi si dimostra ancora instabile e reversibile, un centrodestra profondamente rinnovato, capace di accogliere le nuove istanze programmatiche portate avanti dalla Lega e Fdi-An, può tornare rapidamente a essere competitivo con gli altri due poli della politica italiana. Tutto questo impone di aprire subito un confronto a tutto campo nel centrodestra, per far prevalere il rinnovamento e scelte culturali e programmatiche in grado di raccogliere il nuovo vento di destra in maniera più forte e definita”. 
Lo dichiara Gianni Alemanno, membro dell’Ufficio di Presidenza di Fratelli d’Italia – Alleanza Nazionale.
Roma, 9 giugno 2014
