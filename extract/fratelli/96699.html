Spending review, Scurria: Moretti cattivo esempio per i giovani

“Oggi alla stazione Termini Fratelli d’Italia ha organizzato un flashmob per fare una simbolica “colletta per Moretti”, a seguito delle dichiarazioni rilasciate dall’ad di FS circa il taglio dello stipendio faraonico percepito dal manager – dichiara l’eurodeputato di Fratelli d’Italia – Alleanza Nazionale, Marco Scurria – A mio avviso la ricchezza e la forza dell’Italia passa tramite la ricchezza e la forza degli Italiani e rendere l’apparato statale sempre più forte  e gli individui sempre più deboli, non può essere il nostro obiettivo.
  
Dunque appare incredibile come il settore pubblico riesca a mantenere, nei propri settori strategici, personaggi come l’ad di FS Mauro Moretti. Mentre i nostri ragazzi sono soffocati da una disoccupazione tra le più alte d’Europa, i dirigenti pubblici continuano a dare il cattivo esempio percependo stipendi faraonici, non giustificati dai risultati ottenuti. Proprio per raccontare l’indignazione di tutti i giovani disoccupati d’Italia per le parole di Moretti, abbiamo organizzato una colletta simbolica per pagare al manager i biglietto per andare via dall’Italia. La corte dei conti – prosegue Scurria –  ha certificato che il debito delle Fs ammonta a circa 9 miliardi di euro e, ad oggi, il manager Moretti contesta il taglio alla sua retribuzione. Purtroppo l’esperto incapace aspirerà sempre alla supremazia dei burocrati”. 
Roma 24 marzo 2014
