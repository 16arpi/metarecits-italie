PD, Foti: Vergognose parole sindaco e assessore Reggio Emilia

Interrogazione a Conte su parole sindaco e assessore Reggio Emilia
“Trovo vergognoso che rappresentanti delle istituzioni superino di gran lunga il legittimo diritto di critica arrivando ad una pericolosissima istigazione alla violenza. Così è per la vergognosa chiamata alle armi di ieri del sindaco di Reggio Emilia Luca Vecchi contro il governo, preceduta da quella dell’assessore Valeria Montanari che, ribaltando una foto di Giorgia Meloni, pubblica oggi sui social il leader di FDI a testa in giù. Quasi a volere confermare che da “Valerio” (ndr Walter Audisio) a Valeria il passo è breve. Già in passato diversi inutili esponenti del Pd sono stati disposti a cadere nel ridicolo pur di farsi notare ma ora questa gentaccia ha davvero esagerato. Chiedo al segretario Zingaretti di prendere immediatamente le distanze perché un suo silenzio sarebbe non solo increscioso ma anche pericoloso”. Lo dichiara Tommaso Foti, vice capogruppo di Fratelli d’Italia alla Camera annunciando una interrogazione al Presidente del Consiglio Conte.
