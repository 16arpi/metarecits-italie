Legittima difesa, Fidanza: No a modifica legge sulle armi

“Fratelli d’Italia, che per primo ha coniato il principio ‘la difesa è sempre legittima’, giudica l’approvazione in Senato della legittima difesa un passo avanti nella giusta direzione anche se, a causa dei soliti compromessi al ribasso di questa maggioranza, lascia ancora vivi quei dubbi interpretativi che finora hanno consentito, in alcune occasioni, di tutelare più gli aggressori che gli aggrediti. Ieri nel dare il benvenuto nel partito di Giorgia Meloni all’imprenditore Pietro Fiocchi, presidente del ramo USA della storica azienda di munizioni Fiocchi e prossimo candidato alle Europee nel collegio nord-ovest, abbiamo respinto al mittente le accuse di chi grida al Far West. Riteniamo assolutamente adeguata l’attuale legge sulle armi e non consideriamo quindi necessaria una sua modifica.
Con la stessa convinzione sosteniamo questo comparto industriale e ci opponiamo alla campagna di criminalizzazione di chi già possiede legalmente un’arma, un mondo vastissimo che va dall’uso sportivo alla caccia al collezionismo. Tutti cittadini con la fedina penale pulita che non meritano processi sommari”.
Lo dichiara Carlo Fidanza, deputato di Fratelli d’Italia.
