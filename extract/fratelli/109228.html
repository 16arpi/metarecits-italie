Carceri, Cirielli scrive al ministro Bonafede: Serve piano per garantire sicurezza della polizia penitenziaria

“L’idea di dotare gli agenti di polizia penitenziaria di spray al peperoncino e teaser è un primo segnale di un’inversione di rotta in materia di politica carceraria”: lo afferma Edmondo Cirielli, Questore della Camera dei Deputati e responsabile Giustizia di Fratelli di Italia, appoggiando la richiesta del sindacato di polizia penitenziaria Osapp al ministro della Giustizia Alfonso Bonafede.
Cirielli annuncia che “nei prossimi giorni chiederà ufficialmente con una lettera al ministro della Giustizia misure che mirano a garantire un adeguato livello di sicurezza della polizia penitenziaria nelle carceri italiane”
“Oltre a spray e teaser, chiederò a Bonafede di rivedere il sistema della vigilanza dinamica, escludendo dal regime delle celle aperte i detenuti che hanno una elevata aggressività o che abbiano compiuto reati gravi. Accanto queste misure legislative servono interventi che puntano a potenziare gli organici della polizia penitenziaria oltre all’installazione di sistemi di videosorveglianza” spiega Cirielli
“Il mio auspicio è che il nuovo governo voglia davvero cambiare rotta rispetto ai governi del Pd mettendo la sicurezza della polizia penitenziaria così come di tutte le forze dell’ordine al centro dell’agenda politica” conclude il Questore della Camera dei deputati.
