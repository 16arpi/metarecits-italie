Governo, Crosetto: Renzi propone stesso schema di Monti e Letta, elefante sta partorendo moscerino

«Mi auguro che i nomi che stanno uscendo per il Governo siano bufale perché altrimenti ci troveremo davanti ad un Esecutivo di serie C partorito non per guidare l’Italia ma per rispettare con il bilancino le quote degli azionisti. Nomi di persone che hanno già dato ed hanno deluso, nomi di altre che partono non essendo in grado di reggere nemmeno per una settimana un dicastero.
  
Pur dall’opposizione mi aspettavo un po’ di discontinuità e coraggio nel governo del Rottamatore ed invece pare che ci riproporrà lo stesso schema di Monti e Letta: Economia in mano a finanza ed euro burocrazia, dicasteri importanti affidati per comprare appoggi marginali a persone inadatte, dicasteri difficili affidati a ragazzini/e come se si scegliessero le persone con cui fare un picnic. E come cornice a tutto ciò, un programma scritto in powerpoint da due segretarie facendo un copia e incolla da Wikipedia. L’elefante sta partorendo un moscerino».
È quanto dichiara il coordinatore nazionale di Fratelli d’Italia, Guido Crosetto. 
Roma, 21 febbraio 2014
