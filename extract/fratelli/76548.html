Pisa: Marco Rusconi nuovo coordinatore provinciale

Giorgia Meloni ha nominato Marco Rusconi Coordinatore provinciale di Pisa per Fratelli d’Italia.

“Sono certa che Rusconi saprà meritare la fiducia che gli è stata accordata svolgendo il suo compito nell’interesse del partito e della sua crescita” ha scritto la Presidente di Fdi Giorgia Meloni nella lettera di nomina.

“Sono onorato del ruolo che mi è stato affidato dai vertici del partito. Ringrazio Giorgia, il coordinatore regionale Fabrizio Rossi, l’on. Giovanni Donzelli e tutti gli esponenti della provincia che hanno caldeggiato la mia nomina. Un ruolo che mi riempie di responsabilità, un onere grande ma soprattutto un onore grandissimo. Mi impegnerò per meritarmi la fiducia che mi è stata accordata. Forse commetterò qualche errore, ma lo farò con la passione, l’entusiasmo e la lealtà che hanno sempre contraddistinto la mia azione politica” dichiara Rusconi.

“Si tratta di una figura che rafforza il partito, consentendoci di affrontare, in modo ancora più importante, le prossime sfide elettorali ma anche quelle politiche quotidiane –commenta Diego Petrucci, membro dell’esecutivo nazionale di Fdi e Consigliere regionale- Fratelli d’Italia in provincia di Pisa, come nel resto della Toscana, sta crescendo molto. Governa la città capoluogo Pisa con tre assessori e una classe dirigente preparata che riesce a fare la differenza, è presente in tanti consigli comunali e può vantare un gruppo di militanti molti attivi anche al di fuori delle istituzioni che si adoperano con serietà, costanza e coerenza. La rappresentanza di Fratelli d’Italia copre l’intero, vastissimo territorio provinciale, che spazia dal mare ai monti, dalle colline alle pianure, territorio con vocazione agricola per quanto riguarda San Giuliano e la Valdicecina, con vocazione industriale relativamente alle zone della Valdera e del Cuoio, con vocazione turistica, culturale e della ricerca per quanto riguarda Pisa. Il ruolo di Marco sarà impegnativo ma anche una sfida affascinante. Da parte mia continuerò a viaggiare nella provincia come sto facendo da trent’anni a questa parte, impegno ancora più pressante da quando, un anno fa, sono stato eletto in Consiglio regionale. Già la prossima settimana, mercoledì, giovedì e venerdì faremo una tre giorni nell’Alta Valdicecina incontrando istituzioni, sindaci, associazioni ma anche facendo sopralluoghi dal carcere all’ospedale agli istituti di cura come l’Inail ed il Santa Chiara fino a zone abbandonate come l’ex manicomio”.

“Una scelta giovane ma già affidabile. Rusconi ha saputo, da consigliere comunale di Santa Croce, lavorare bene su un territorio scosso dall’inchiesta Keu confrontandosi con cittadini e imprenditori e riportando all’attenzione regionale le istanze raccolte. Saprà meritare l’incarico che un partito in forte ascesa, come il nostro, gli ha affidato” sottolinea il Coordinatore regionale di Fratelli d’Italia, Fabrizio Rossi.
