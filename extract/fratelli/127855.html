Turismo, Rampelli: audizione Federalberghi denuncia catastrofe, indispensabile scostamento di bilancio per trovare risorse

“L’audizione di FederAlberghi, è la rappresentazione plastica della incapacità del governo Draghi non solo di prevenire i problemi ma di gestirli nel momento della loro recrudescenza.  Quello che sfugge ai più è che l’Italia sta perdendo tutto dell’economia turistica: graduatorie internazionali, proprietà delle strutture ricettive  e intere filiere di professionalità che hanno fatto l’eccellenza della ricettività alberghiera italiana rischiano di essere espulse per sempre dal mercato con gravissimo danno all’offerta dei servizi.  Che il turismo, soprattutto nelle città d’arte, fosse il settore maggiormente colpito dalla pandemia era cosa nota, ma l’assenza di interventi governativi a sostegno degli operatori dimostra che Draghi ha la testa altrove mentre i suoi ministri non hanno forza negoziale in grado di garantire risposte certe e veloci: si trovino le risorse per lo scostamento di bilancio onde garantire gli ammortizzatori sociali e scongiurare il licenziamento di 500mila professionisti del settore”. 
È quanto dichiara il vicepresidente della Camera dei deputati Fabio Rampelli di Fratelli d’Italia. 
