Scuola Vespucci Vibo Marina, Rampelli: Ministro Fioramonti si occupi di scuole a pezzi

“Sfugge la ragione per la quale un Ministro della Pubblica istruzione si preoccupi di bandire il crocifisso nelle aule, di giustificare le assenze degli studenti che partecipano alle manifestazioni a lui gradite mentre l’edilizia scolastica cade a pezzi, si chiudono le scuole per fare derattizzazioni che potevano essere programmate in estate, il flagello delle cattedre scoperte si ripropone come ogni anno, la droga infesta la vita dei nostri ragazzi anche negli istituti scolastici, la capacità formativa del nostro sistema è deprimente nonostante l’impegno di tanti eroici insegnanti, le scuole paritarie vengono lasciate morire invece di concorrere autorevolmente a una rete  sussidiaria, gli stipendi devoluti a chi ha in mano il futuro dei nostri figli sono ridicoli. Ministro Fioramonti, si occupi della scuola e lasci stare gli ‘asini che volano’.
 
È quanto scrive il vicepresidente della Camera dei deputati Fabio Rampelli sulla sua bacheca Facebook postando una foto della scuola elementare Amerigo Vespucci di Vibo Marina.
