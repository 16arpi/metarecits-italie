Municipi, Rampelli: Ora basta, De Salazar si dimetta subito

«Fratelli d’Italia ha subito un danno oggettivo dalla doppia candidatura di Francesco De Salazar e ora lo invita a dare seguito alle sue dichiarazioni di due settimane fa, quando aveva spontaneamente affermato di voler rinunciare sia al seggio del Municipio II che a quello del XII. Del resto non era facilmente spiegabile la ‘furbata’ con la quale si era impossessato di due seggi in un colpo solo, uno con Fratelli d’Italia e l’altro con la Lista Marchini, notoriamente distinta e distante dalla coalizione di centrodestra. Era comprensibile e condivisibile l’imbarazzo che lo aveva indotto a rinunciare a ciò che non gli apparteneva. Noi aspettiamo che dia seguito ai suoi impegni e lasci libero il seggio del Municipio, conquistato da Fratelli d’Italia in modo assolutamente autonomo rispetto al suo contributo elettorale. Anzi, se gli elettori del Municipio II avessero saputo che De Salazar era contemporaneamente candidato con la Lista Marchini nell’altro capo della città, difficilmente gli avrebbero conferito la preferenza. Dunque, confido nel fatto che Francesco De Salazar, un bravo ragazzo che ha voluto mettere in scena una goliardata di cattivo gusto, sappia fare un passo indietro anche nel Municipio II, dopo essersi dimesso dal XII, e tornare alle sue attività antecedenti l’impegno elettorale. Nella visione della democrazia che abbiamo non c’è spazio per chi prende in giro i cittadini». 
È quanto dichiara Fabio Rampelli, cofondatore e vicepresidente dei deputati di Fratelli d’Italia. 
Roma, 2 luglio 2013
