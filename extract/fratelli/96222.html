Ibac, Mollicone: Bene Sorrell per promozione Italia, occasione persa per Roma Capitale

«Non possiamo che plaudire alla quinta edizione dell’Ibac, l’International Business Advisory Council fondato da Martin Sorrell che è riuscito a coinvolgere il Governo italiano nella promozione internazionale del Made in Italy. Con orgoglio posso rivendicare, nel mio ruolo di delegato all’Ibac Roma prima e poi all’Ibac Italia nella sua quarta edizione per il sindaco Alemanno e Roma Capitale, di aver organizzato e contribuito al successo delle prime quattro edizioni: appuntamenti che hanno permesso alla Capitale di internazionalizzarsi e mettere a punto con molti membri Ibac progetti sperimentali ispirati ad una visione sostenibile e innovativa. Roma Capitale aveva addirittura istituito un ufficio presso il Gabinetto del Sindaco con un direttore e 5 elementi di staff sotto il mio coordinamento a dimostrazione di quanto considerava strategica la promozione internazionale e la sostenibilità. Peccato che il sindaco Ignazio Marino abbia perso anche questa esperienza, per distrazione o sciatteria a danno di Roma Capitale. Auspico che il ministro degli Esteri Bonino sappia valorizzare l’Ibac come un asset strategico e non come una sterile vetrina». 
  
 
È quanto dichiara Federico Mollicone, vice responsabile del settore comunicazione di Fratelli d’Italia e già delegato del sindaco di Roma all’Ibac Roma e all’Ibac Italia.
Roma, 10 gennaio 2014
