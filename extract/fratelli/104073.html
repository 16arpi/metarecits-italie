Milleproroghe, Meloni: Su odg pro-ambulanti m5s è contro lavoratori e alleato del Pd

«Devo raccontarvi un episodio assurdo successo oggi in Aula alla Camera: Fratelli d’Italia aveva presentato un ordine del giorno al decreto Milleproroghe per impegnare il Governo ad estromettere dalla direttiva Bolkestein il commercio ambulante. Sul documento il Governo aveva fatto un’apertura e FdI si era detto disponibile ad accantonarlo pur di ottenere l’obiettivo. Ma indovinate chi si è opposto? Il Movimento 5 Stelle: i grillini hanno creato la solita bagarre e hanno preferito rivendicare i loro ordini del giorno invece di collaborare con noi. Il risultato è che il Governo ha dato parere contrario all’ordine del giorno di FdI e la maggioranza lo ha bocciato. Come al solito il M5S si dimostra il miglior alleato del Pd e la ‘guardia bianca’ del sistema. N.B. Dispiace che anche la Lega non abbia colto quest’opportunità e abbia seguito il comportamento del M5S. Abbiamo perso una grande occasione per difendere insieme circa 500 mila lavoratori».
Lo scrive su Facebook il presidente di Fratelli d’Italia, Giorgia Meloni.
