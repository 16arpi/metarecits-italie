Lavoro, Donazzan: sostegni per la montagna urgenti, necessari e da correggere

“Sono lieta di apprendere che alcune forze che compongono e supportano l’attuale maggioranza di governo si siano finalmente rese conto dell’esistenza di alcuni madornali errori contenuti nel Decreto Sostegni: errori macroscopici, come l’esclusione dai ristori per le Ski Area che rappresentano larga parte dell’economia reale della montagna veneta”: è quanto afferma Elena Donazzan, Assessore Regionale al Lavoro del Veneto e Responsabile Nazionale del Dipartimento Lavoro e Crisi Aziendali di Fratelli d’Italia.


 
“Il Decreto Sostegni, infatti, aveva inizialmente previsto aiuti per i soli comprensori alpini, che rappresentano però una peculiarità solo di alcune specifiche Regioni: il governo, dimenticando le esigenze delle Ski Area, aveva così dimenticato larga parte della montagna italiana e certamente tutta la montagna vicentina” continua Donazzan.
 
“Noi di Fratelli d’Italia siamo soddisfatti di questo risultato, chiesto a gran voce da settimane dal nostro Coordinatore Regionale, il Sen. Luca De Carlo che la montagna veneta la vive in prima persona e per questo la conosce molto meglio di tanti altri, dal Responsabile regionale del Dipartimento Turismo Valerio Tabacchi e dalla Responsabile provinciale vicentina Lara Panozzo” continua l’esponente veneta di Fratelli d’Italia, che conclude “ci aspettiamo ora che chi si era dimenticato delle Ski Area e della montagna veneta faccia ammenda: sarebbe ridicolo, infatti, che chi prima ha commesso questo errore ora avesse pure il coraggio di prendersi il merito di averlo risolto”.
 

