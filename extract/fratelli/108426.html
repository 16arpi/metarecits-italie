Carceri, Cirielli: Preoccupa impunità dei detenuti. Riforma Orlando va bloccata

“Non sono più tollerabili le aggressioni continue agli agenti di polizia penitenziaria nelle carceri italiane”: lo afferma Edmondo Cirielli, Questore della Camera dei Deputati e responsabile Giustizia di Fratelli di Italia, commentando il dossier del sindacato autonomo Osapp nel quale si denuncia un aumento del 30 % delle violenze ai danni della polizia penitenziaria rispetto al 2017″.
“Questo clima di impunità – spiega Cirielli –  è il risultato di una riforma sbagliata che ha introdotto negli istituti penitenziari il regime delle celle aperte che ha avuto come unico risultato quello di legittimare violenze e aggressioni da parte dei detenuti”.
“Rispetto a questi dati mi chiedo: cosa intende fare l’associazione Antingone? Continuerà a giustificare e legittimare violenze contro la polizia penitenziaria ? O converrà con noi che sia giunto il momento di mettere gli agenti nelle condizioni di lavorare senza correre alcun rischio per la propria vita?”continua il responsabile Giustizia di Fdi.
“Alla luce di questa escalation sarebbe un errore se il Parlamento procedesse all’approvazione della riforma del sistema carcerario voluta dal ministro Orlando. Una riforma – conclude Cirielli –  che rischia di smantellare definitivamente ogni sicurezza del già precario sistema carceri, mortificando vittime e agenti della polizia penitenziaria”.
