Notre Dame, Fidanza: Con inno francese nel basket la solidarietà diventa sudditanza

“Tutti siamo rimasti sconvolti dalla devastazione di Notre Dame, simbolo della nostra civiltà cristiana ed europea. Eppure, tra le tante reazioni di vicinanza e solidarietà lascia francamente basiti la scelta della Lega Basket di far suonare prima del prossimo turno di serie A , B e B2 l’inno nazionale francese al posto di quello italiano. Non risulta a memoria che tali scelte siano state fatte in occasione di eventi tragici come i numerosi attentati terroristici che hanno colpito la stessa Francia e altri paesi europei causando decine di vittime. Nè tantomeno risulta che analoga iniziativa sia stata svolta in altri paesi in solidarietà all’Italia, per il ponte Morandi piuttosto che per i terremoti che hanno devastato la nostra nazione. Ma anche volendo concedere ai responsabili della Lega una particolare sensibilità per Notre Dame, perché sostituirlo all’inno italiano invece che semplicemente aggiungerlo? Siamo di fronte ad una scelta cervellotica che rischia di trasformare la doverosa vicinanza al popolo francese nell’ennesimo atto di sudditanza e di provincialismo nostrano”.
Lo dichiara Carlo Fidanza, deputato di Fratelli d’Italia.
