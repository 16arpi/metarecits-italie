Lavoro: Fratelli d&#8217;Italia avvia tavolo di confronto con categorie economiche e professionali

Migliorare le condizioni operative dei lavoratori autonomi e degli imprenditori attraverso una collaborazione fattiva e un dialogo costruttivo, a vantaggio dell’economia nazionale, della crescita dell’occupazione e del PIL: questa la volontà emersa nel corso del tavolo di confronto avviato da Fratelli d’Italia con le categorie economiche e professionali.
Il presidente di FdI Giorgia Meloni, insieme al segretario della Commissione Finanze, senatore Andrea de Bertoldi, hanno incontrato i Dottori Commercialisti ed Esperti Contabili, rappresentati dal Presidente del Consiglio Nazionale, Massimo Miani, dal Consigliere Nazionale Maurizio Postal e dal Presidente della Cassa Nazionale di Previdenza Walter Anedda.
Durante la riunione sono stati affrontati, tra gli altri, i temi della fatturazione elettronica, per la quale FDI ed il Senatore de Bertoldi stanno predisponendo un apposito disegno di legge nell’ottica della gradualità e premialità e della Flat tax sui redditi incrementali, proposta caratterizzante per Fratelli d’Italia e presente anche nel programma elettorale. Inoltre sono state approfondite le potenzialità finanziarie delle Casse Previdenziali ai fini degli investimenti strutturali del sistema-Paese, nel rispetto dell’autonomia decisionale delle stesse Casse. Al termine dei lavori entrambe le parti hanno espresso soddisfazione con il proposito di proseguire nel confronto tra la politica e i rappresentanti delle categorie.
Lo comunica in una nota l’ufficio stampa di Fratelli d’Italia.
