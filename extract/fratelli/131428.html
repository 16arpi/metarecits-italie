Lollobrigida a Regioni: da voi apporto essenziale, confronto costante

Il ministro dell’Agricoltura, della Sovranità alimentare e delle Foreste Francesco Lollobrigida ha incontrato oggi una delegazione della Commissione Politiche Agricole della Conferenza delle Regioni e delle Province Autonome.
Al centro dell’incontro, le proposte strategiche di Regioni e Province Autonome per i prossimi provvedimenti della nuova legislatura e la legge di Bilancio, con particolare relazione alla crisi energetica e al conseguente incremento dei prezzi delle materie prime, al conflitto in Ucraina e alla siccità.
Le questioni principali oggetto del confronto si sono incentrate sullo stato di crisi di ambiti portanti del settore primario, sull’applicazione del Piano Strategico per la Pac 2023-2027, sulla gestione della risorsa acqua e sulla sicurezza idraulica di gran parte del territorio, sulle problematiche della pesca, sul contrasto alle fitopatie, sulla semplificazione delle procedure e sulla gestione sostenibile e valorizzazione delle risorse forestali. Tra i temi trattati dal ministro Lollobrigida nella riunione, anche la revisione delle modalità applicative e delle misure previste dal Pnrr per il settore primario.
“È fondamentale attivare tra i nostri livelli di governo sinergie operative che possano essere messe in atto nel modo più immediato possibile. Tra il Ministero dell’Agricoltura, della Sovranità alimentare e delle Foreste e questa Commissione ci sarà, sotto la mia guida, un confronto costante, considerato l’apporto essenziale delle Regioni sui temi che ci impegnano”, ha detto alla delegazione il ministro Lollobrigida.
