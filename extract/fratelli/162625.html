Maltempo, Foti: buon lavoro a Figliuolo, scelta mirata e pragmatica

“Auguri di buon lavoro al nuovo commissario per l’alluvione in Emilia-Romagna. L’indicazione del generale Figliuolo è una scelta mirata e pragmatica: già protagonista del piano vaccinale anti-Covid quando subentrò ad Arcuri, e attualmente a capo del comando operativo di vertice interforze, siamo certi sia la persona giusta per affrontare questa emergenza. Grazie alla sua esperienza, maturata sul campo come comandante dell’Esercito e la tempra da vero alpino, Figliuolo saprà gestire al meglio le problematiche e risponderà alle esigenze dei cittadini. Lo affiancheranno nel lavoro di ricostruzione anche i subcommissari, i presidenti di Regione Bonaccini, Giani e Acquaroli. Confidiamo nella risoluzione di tutti i meccanismi burocratici e tecnici per avviare i lavori che servono al territorio e per aiutare chi è ancora senza casa. Nonostante le polemiche politiche – cui abbiamo sempre replicato con motivazioni serie, come aver prima una stima dei danni – ribattiamo adesso con un nome che sappiamo saprà dare risposte concrete alle popolazioni colpite, certi che riusciranno a rialzarsi, grazie anche al supporto del governo della Nazione, al loro fianco sin dal primo minuto”.
Lo dichiara il capogruppo di Fratelli d’Italia alla Camera dei deputati, Tommaso Foti.
