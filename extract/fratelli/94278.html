Fratelli d&#8217;Italia, salgono a sei i gruppi consiliari nei municipi di Roma

Salgono a sei i gruppi consiliari del movimento politico ‘Fratelli d’Italia – Centrodestra nazionale’ fondato da Giorgia Meloni, Guido Crosetto e Ignazio La Russa nei Municipi della Capitale. Dopo la costituzione dei gruppi nei Municipi I, III, VI, XV e XI, nasce oggi il gruppo nel Municipio IV. Il gruppo è formato dai consiglieri Emiliano Bono, che assumerà la carica di capogruppo, e Lina Tancioni. “Crediamo in questo nuovo movimento – affermano i consiglieri – , che vuole rifondare il centrodestra su nuove basi e su alcuni principi irrinunciabili: merito, onestà e partecipazione.
  
È un movimento che vuole mettere al centro il territorio e i cittadini, mettendo insieme sensibilità e identità diverse”. Ad aderire al movimento anche l’assessore alle Politiche sociali del Municipio, Francesco Filini, che ha rassegnato le sue dimissioni dall’esecutivo romano del Popolo della Libertà. “Un organo completamente inutile e che non si è mai riunito: uno dei tanti esempi – ha sottolineato l’assessore – della deriva oligarchia e personalistica che ha caratterizzato il PdL e che ha cancellato ogni possibilità di confronto interno al partito”.
