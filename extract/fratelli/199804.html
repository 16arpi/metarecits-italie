Ambiente: ritiro direttiva Green smonta altro pezzo ideologia

“Il lavoro e la determinazione del gruppo Ecr e della delegazione di Fratelli d’Italia al Parlamento europeo, hanno permesso di bloccare la direttiva Green Claims da parte della Commissione europea. Una normativa che avrebbe potuto imporre oneri ingiustificati e restrizioni eccessive in materia di comunicazione ambientale delle aziende. Viene così smontato un altro pezzo del Green Deal ideologico firmato Timmermans, confermando la necessità di norme ambientali equilibrate e realistiche, posizioni per cui ci battiamo fortemente dalla scorsa legislatura europea e che finalmente sembrano incontrare il buon senso della Commissione Ue e di altre forze politiche”.
E’ quanto dichiarano il copresidente del gruppo ECR al Parlamento europeo, Nicola Procaccini e il capo delegazione di Fratelli d’Italia a Bruxelles , Carlo Fidanza.
“La proposta della Commissione di ritirare la direttiva dimostra come il nostro impegno può fare la differenza e tutelare gli interessi dei cittadini e imprese e garantire un equilibrio tra sostenibilità e libertà d’impresa. Un risultato che conferma l’efficacia del nostro lavoro nel tutelare le imprese e i cittadini da regolamentazioni che rischiavano di diventare troppo punitive e dispersive”, concludono i due eurodeputati di FdI.
