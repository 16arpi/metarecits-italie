Pensioni d’oro, Meloni: Da FdI battaglia di civiltà, in attesa risposta Napolitano

«La sentenza della Consulta, che ha dichiarato incostituzionale il contributo di solidarietà sulle pensioni d’oro, è una vergogna nazionale che Fratelli d’Italia ha avuto il coraggio di denunciare e contro la quale ha organizzato ieri una manifestazione di protesta davanti al palazzo della Corte Costituzionale. Quella che stiamo portando avanti, senza poter contare sul supporto dei media che non hanno neanche riportato la notizia, è una battaglia di civiltà che dovrebbe vedere unite tutte le forze politiche presenti in Parlamento. Dispiace, invece, constatare la pressoché totale disattenzione dei partiti, compreso il Movimento 5 Stelle, evidentemente troppo occupato a contare poltrone e scontrini. Fratelli d’Italia, da parte sua, continua la campagna contro questa ingiustizia sociale, che si consuma ai danni della povera gente. Restiamo in attesa, inoltre, di riceve una risposta dal Presidente della Repubblica Giorgio Napolitano, al quale abbiamo chiesto un incontro per sottoporre quella che a nostro avviso è una violazione del principio di uguaglianza di tutti i cittadini di fronte alla legge sancito dall’articolo 3 della Costituzione».
È quanto scrive sul suo profilo Facebook il capogruppo di Fratelli d’Italia alla Camera, Giorgia Meloni.
Roma, 7 giugno 2013
