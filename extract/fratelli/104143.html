Migranti, Rampelli: Morti a Foggia, vergogna di Stato

“La morte di questi due migranti è l’ennesima vergogna di uno Stato che preferisce chiudere un occhio finché la situazione non diventa drammatica. Ci devono dire, in primis il ministro Minniti, chi sono gli artefici del racket e i loro complici. Vogliamo i nomi. L’esistenza del Gran Ghetto è accertata già nel 2012. Sono passati 5 anni e soltanto ieri le autorità competenti sono intervenute per il suo smantellamento, benché già da tempo si sapesse che sui migranti ci  fosse la longa manus della criminalità organizzata. Bisogna capire chi ha consentito il consolidarsi di questo racket  senza che le autorità competenti, tutte, facessero alcunché.  Questo è quanto ci aspettiamo dal ministero dell’Interno”. È quanto ha dichiarato il capogruppo di Fratelli d’Italia-Alleanza nazionale Fabio Rampelli che ha predisposto un’interrogazione al ministro dell’Interno Marco Minniti.
