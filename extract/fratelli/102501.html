Arresti Gdf, Meloni: Alfano non può far finta di nulla, governo difende interessi personali, non degli italiani


«Ogni giorno in Italia emergono fatti che dimostrano come questo governo sia molto più dedito a difendere interessi personali e particolari che non a difendere gli interessi degli italiani. È il motivo per il quale vorremmo andasse a casa, a partire dal Ministro dell’Interno che oggi al mio question time sul caso di Sesto Fiorentino, non ha saputo rispondere sul perché il governo non abbia fatto assolutamente niente quando ci sono stati centinaia di cinesi che scendevano in piazza e armavano una rivolta per impedire i controlli della polizia nei loro capannoni. Una mozione di sfiducia ad Alfano? Non la escludo, adesso valuteremo insieme alle altre opposizioni anche se io ritengo che la questione sia più ampia. Come ho detto tante volte credo che sia l’intero governo a dover andare a casa e forse sarebbe più intelligente presentare una mozione di sfiducia  all’Esecutivo. Vediamo anche cosa emerge nei prossimi giorni però sicuramente  non penso che il ministro Alfano possa fare finta di nulla rispetto a quello che sta accadendo».
È quanto ha dichiarato interpellata dai giornalisti alla Camera il presidente di Fratelli d’Italia, Giorgia Meloni al termine del question time al ministro Alfano.
