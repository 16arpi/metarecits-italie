Centrodestra, Meloni: Ripartire da partecipazione e idee

LOLLOBRIGIDA: ALLE 14 OLTRE 143 MILA VOTI A REFERENDUM FDI. Si concluderà alle 20 il primo referendum propositivo organizzato da Fratelli d’Italia sulle politiche di governo e le priorità del centrodestra. Dopo il grande successo della mobilitazione di ieri, nel corso della quale sono stati allestiti gazebo in oltre 100 città italiane, in tantissimi hanno continuato a votare nella giornata di oggi sul sito www.fratelli-italia.it.
“I dati della partecipazione al nostro referendum propositivo sono ancora provvisori perchè il voto è aperto. Alle ore 14 abbiamo avuto circa 143300 adesioni. Con circa l’85% dei seggi scrutinati e il voto online calcolato automaticamente possiamo già dare dei risultati tendenziali che, riteniamo, non subiranno variazioni significative. Le 7 domande su 8 di interesse nazionale – quella sull’operato dei sindaci è ovviamente legata ai singoli comuni – hanno ottenuto questi risultati: referendum costituzionale di RenzI: NO 85,6% SI 14,4%; elezione diretta del capo dell’esecutivo: SI 92,4 % NO 7,6%; tetto alle tasse in costituzione: 87,1 % NO 12,9%; introduzione del reato di integralismo islamico SI 86,4% No 13,6%;dimissioni di Renzi e ritorno alle urne in caso di vittoria del no al referendum: SI 90,3% NO 9,7%; missione Militare internazionale e redistribuzione equa dei profughi: SI 96,8% NO 3,2%; uscita dall’Euro dopo il referendum in Gran Bretagna: Si 68,9% NO 31,1%”.
Lo dichiara il responsabile organizzazione di Fratelli d’Italia, Francesco Lollobrigida.
«E’ grande e positivo il riscontro che stiamo ottenendo dai cittadini: questa iniziativa conferma ancora una volta che il centrodestra deve essere rifondato a partire dalla partecipazione e dalle idee. E che sono gli italiani a decidere il programma e i contenuti di una proposta politica vincente alternativa a Renzi e alla sinistra», dichiara il presidente nazionale di FdI, Giorgia Meloni.
