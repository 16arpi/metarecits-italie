Rispoli: Per Fratelli d&#8217;Italia a Napoli un risultato elettorale molto buono!

Il Presidente di Fratelli d’Italia – Alleanza Nazionale della città metropolitana di Napoli, Luigi Rispoli, ha commentato il risultato elettorale del suo partito in città dicendo che si tratta di “un dato molto buono, un risultato ottimo”, al di là della immeritata sconfitta di Caldoro.
“Siamo passati dal 2,93 al 4,31 % in una condizione oggettivamente difficile per scarsità di mezzi e risorse, interpretando i bisogni della gente come solo noi della Destra Sociale siamo capaci di fare.
I temi che abbiamo affrontato in questa campagna elettorale e che porteremo avanti nel nuovo consiglio regionale, in particolare lo stop all’abbattimento delle case e una misura di sostegno al reddito per le fasce deboli, hanno incontrato il favore degli elettori.
A Napoli – ha continuato Rispoli –  con un centrodestra frantumato, rappresentiamo l’unico punto certo da cui ripartire per costruire una alternativa credibile al non governo di De Magistris, alla demagogia dei 5 stelle e alla inconcludenza del PD.
Penso che i numeri indicano che la via percorsa sinora è quella giusta e su questa strada vogliamo continuare preparandoci da subito alla prossima scadenza elettorale delle comunali dell’anno prossimo.
Nei prossimi giorni, infatti, riunirò gli organismi del partito per procedere al completamento dell’organigramma sul territorio, valorizzando una classe dirigente che anche in questa occasione ha dato prova del suo valore.
Abbiamo l’ambizione – ha concluso l’esponente del partito di Giorgia Meloni – di diventare la forza più rilevante all’interno del centrodestra in città parlando alla gente del nostro progetto politico per garantire a Napoli, che merita di più, una reale prospettiva di sviluppo”.
