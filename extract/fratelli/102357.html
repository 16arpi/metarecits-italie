VI Municipio, Nicola Franco: «Se sarò eletto partirà iniziativa “Presidente per un giorno”. I cittadini mi affiancheranno nell’amministrazione del territorio»

«Se sarò eletto presidente ogni giorno un cittadino diverso mi affiancherà nell’attività amministrativa. E sarà così ogni anno». Così il candidato alla presidenza del VI Municipio, Nicola Franco che spiega: «Tutti i residenti potranno fare domanda specifica e una volta formata la graduatoria, ogni cittadino potrà seguire da vicino i lavori che il presidente svolge quotidianamente per il territorio, in modo da avere un costante confronto sulle problematiche reali che affliggono quotidianamente gli abitanti di una zona vasta come questa».
«È un atto di trasparenza – prosegue Franco – che consentirà un maggiore coinvolgimento dei cittadini nella vita amministrativa. E questa è solo una delle tante iniziative che, insieme con Giorgia Meloni, vogliamo adottare allo scopo di rendere le istituzioni una vera e propria casa di vetro, trasparente in ogni suo atto e per questo realmente al servizio della popolazione».
