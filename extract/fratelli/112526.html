Diciotti, Meloni: FdI voterà no ad autorizzazione a procedere a meno che non sia Salvini a chiedere il contrario

“La vicenda è surreale, soprattutto perche’ negli anni scorsi nessuno ha pensato di indagare i ministri precedenti per favoreggiamento dell’immigrazione clandestina. Vergognoso l’annuncio del M5S del voto favorevole all’autorizzazione a procedere nei confronti di Salvini”.
Lo ha detto il presidente di Fratelli d’Italia, Giorgia Meloni, ai microfoni di ‘L’Italia s’e’ desta’ su Radio Cusano Campus.
“Si vota contro l’autorizzazione a procedere se si considera che egli abbia agito nell’interesse della Nazione. Se il M5S vota a favore – aggiunge – vuol dire che disconosce tutta la politica migratoria fatta dal governo, il che in automatico dovrebbe aprire una crisi di governo. Noi di FdI voteremo contro l’autorizzazione a procedere, a meno che non sia una richiesta di Salvini di farsi processare”.
Quanto al caso Sea Watch, Meloni parla di “vicenda purtroppo gia’ vista e figlia di un errore che il governo sta facendo. Noi abbiamo sostenuto la politica di Salvini, ma la soluzione non è tanto chiudere i porti quanto impedire ai barconi di partire. Altrimenti ogni volta che un barcone parte dovremmo stare a sindacare con gli altri Stati europei e alla fine qualcuno sbarchera’ anche in Italia. L’unica soluzione per risolvere i problemi e’ il blocco navale al largo delle coste della Libia. Aprire gli hotspot in Africa, valutare li’ chi ha diritto a venire in Europa e redistribuirli su tutto il territorio europeo”.
