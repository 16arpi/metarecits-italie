80 euro, Rampelli: Siamo ai confini del voto di scambio

“Ci vogliono: quoziente familiare, Iva al 4% per prodotti infanzia, bonus scuola per parificata,  asili nido”. “Basta con l’elemosina per accaparrarsi elettorato.

Siamo ai confini del ‘voto di scambio’. Renzi non deve dare 80 euro a ‘qualcuno’ ma rendere la vita più facile a tutti, iniziando dalle categorie in sofferenza. Se si vuole mettere un freno alla denatalità o andare incontro alle giovani famiglie occorrono provvedimenti seri e permanenti. Si può scegliere tra l’introduzione del quoziente familiare per un calcolo dei tributi fatto sul complesso della famiglia e sul suo carico sociale e non sulla singola persona, l’abbassamento dell’Iva al 4% su tutti i prodotti per l’infanzia, il bonus scuola per far scaricare il costo dell’istruzione a chi opta per le scuole parificate, l’estensione dei servizi di asilo nido comunali a una fascia di reddito più ampia o anche qui l’applicazione di un bonus nido, l’abolizione di qualunque tassa sui bambini appena nati per i primi 10 anni d’età. Ma l’impressione è che Renzi voglia solo ampliare il suo elettorato e non riformare l’Italia rendendola più accessibile a chi porta sulla schiena maggiori carichi sociali”. È quanto dichiara il capogruppo di Fratelli d’Italia-Alleanza nazionale Fabio Rampelli.
