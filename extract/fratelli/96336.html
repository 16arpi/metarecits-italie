De Priamo-Kustermann-Bellucci-Buffolano: Conclusa la campagna &#8216;natale di solidarietà&#8217;

In occasione del Santo Natale, la Costituente Romana di Fratelli d’Italia e il Comitato Impegno Sociale, hanno deciso di promuovere l’iniziativa “Natale di Solidarietà”. I volontari di Fratelli d’Italia sono stati presenti nei pressi di alcuni supermercati con due giorni di mobilitazione, il 20 e il 21 dicembre, ed hanno raccolto generi alimentari di prima necessità e a lunga conservazione. Inoltre, i circoli di Fratelli d’Italia romani, dal 20 dicembre al 6 gennaio, hanno organizzato una raccolta di alimenti e giochi, diffondendo l’iniziativa tra i cittadini del proprio territorio.
Per continuare ad avere la solidarietà al primo posto, nei cuori e sotto l’albero, abbiamo organizzato una raccolta di alimenti e giochi da donare a chi sta affrontando una condizione di vita difficile. In questo modo, vogliamo tutelare le persone più fragili: bambini, ragazze madri, famiglie disagiate, persone con problemi di dipendenza da droghe, alcol e gioco d’azzardo, che si impegnano quotidianamente per riconquistare la propria dignità e libertà.
  
Nei giorni successivi alle festività natalizie, è stata organizzata ed effettuata, da parte del comitato organizzatore, la consegna dei beni raccolti alle sei associazioni destinatarie del Natale di Solidarietà, consegna che si è conclusa lo scorso venerdì 24/01.
Vista la riuscita dell’iniziativa, con una grande partecipazione della comunità romana di Fratelli d’Italia e dei cittadini che hanno sostenuto la raccolta, e alla luce della soddisfazione delle associazioni che hanno ricevuto i beni raccolti, è intenzione della Costituente romana di Fratelli d’Italia promuovere nel prossimo futuro nuove iniziative, con l’auspicio che la raccolta dei beni da donare possa crescere sempre di più.
È quanto dichiarano in una nota congiunta gli esponenti di Fratelli d’Italia Andrea De Priamo, Portavoce della Costituente romana, Alberto Kustermann, Delegato Relazioni Esterne e responsabile del settore Associazionismo della Costituente romana, Maresa Bellucci, Rappresentante del Comitato Impegno Sociale ed Emanuele Buffolano.
Roma, 27 gennaio 2014
