Sanità, Taglialatela: Dall’emergenza al disastro

Risuona dal SS. Annunziata, presidio ospedaliero del Centro Storico, l’ultimo l’allarme di Fratelli ‘Italia e del candidato a sindaco di Napoli, Marcello Taglialatela, sulla politica sanitaria del governatore De Luca. Con un flash mob che all’ingresso dell’ospedale ha raccolto l’interesse di cittadini e personale medico, Marcello Taglialatela, il vice coordinatore regionale Luciano Schifone, il presidente cittadino Luigi Rispoli, la candidata al Comune Visco e i candidati alle Municipalità Fusco e Pascarella hanno ancora una volta denunciato l’impoverimento assistenziale di questo polo pediatrico d’eccellenza che dopo il trasferimento di servizi, funzioni e personale presso altre strutture rischia il definitivo smantellamento. “Ma in discussione non è soltanto il futuro e l’assistenza fornita dall’ospedale Annunziata, bensì l’intero piano sanitario delle giunta regionale. Un progetto, quello di De Luca – ha dichiarato il candidato a sindaco – che puntando alla soppressione e riduzione dei Pronto Soccorso – tra i quali quello dell’Ascalesi – determina di fatto la caduta dell’assistenza sanitaria di primo intervento, aumentando a dismisura i disagi dei tre ospedali (Cardarelli, Loreto Mare e San Paolo) ancora muniti di Pronto Soccorso e del loro personale medico e paramedico. Problemi seri ed evidenti di cui, però, la giunta regionale non solo non si occupa, ma addirittura aggrava facendo del presidente De Luca un virus pericoloso per la salute dei cittadini”.
