Roma, Silvestroni attacca Raggi: Capitale come zoo-safari

“Pecore e capre come tosaerba nei giardini di Roma… Verrebbe da ridere se non fosse che siamo proprio di fronte ad un dramma”. Durissimo il commento del deputato e capogruppo in città metropolitana di FDI Marco Silvestroni sull’ultima trovata della giunta romana per la gestione del verde pubblico.



“La Sindaca Raggi non manca certo di fantasia, questo le va riconosciuto. Tra funivie, frigogate, autobus che esplodono e pecore al posto dei giardinieri, la Capitale sta diventando la barzelletta d’Europa. E non si tratta nemmeno di inesperienza, qua siamo di fronte ad un caso emblematico di totale assenza di capacità di governo e anche, mi viene da aggiungere, di senso di responsabilità. Non è accettabile giocare a fare gli esperimenti sulla pelle dei cittadini e ancor più con una città dall’importanza strategica sotto tutti i punti di vista come Roma.
Vorrei sommessamente ricordare alla Raggi – continua Silvestroni -, mentre lei e la sua giunta si avventurano in stravaganti iniziative, che Roma è in piena emergenza rifiuti, le strade sono dei colabrodi ed i servizi ridotti ai minimi termini. Perciò prima di introdurre capre e pecore magari cominciamo ad eliminare le cause che hanno prodotto il proliferare da mesi di topi e cinghiali a meno che l’obiettivo non sia quello di trasformare la Capitale in uno zoo safari…” conclude il deputato di Fratelli d’Italia.



