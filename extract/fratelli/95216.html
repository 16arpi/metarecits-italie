Municipio VII, Giuliano: La comunista Fantino in parrocchia per racimolare voti è insulto al buon gusto

“È stata davvero una bella sorpresa incontrare stamattina sul sagrato della basilica di Don Bosco nel Municipio VII la comunista ortodossa Susana Fantino. Un’inaspettata folgorazione sulla via di Damasco? Macché. Siamo in campagna elettorale e la coerenza può essere tranquillamente sacrificata sull’altare dell’ipocrisia se serve ad ottenere qualche voto in più. E in vista del ballottaggio tutto può tornare utile, anche il consenso di coloro che per 365 giorni all’anno vengono insultati e denigrati dalla parte politica di cui fa parte la Fantino per il solo fatto di essere cattolici. Vedere l’anticlericale esponente di Sel recarsi oggi in parrocchia per racimolare qualche voto dopo aver fieramente celebrato le unioni civili e aver sostenuto con fermezza il testamento biologico è una vergogna ed è l’ennesimo insulto all’intelligenza dei cittadini del nostro territorio oltre che al buon gusto”.
  
 
È quanto dichiara Fulvio Giuliano, candidato del centrodestra alla presidenza del Municipio VII (Ex IX e X).
Roma, 2 giugno 2013
