Violenza donne. Rauti: Giornata internazionale sia dedicata a Desiree Mariottini 

“Fratelli d’Italia aderisce alla campagna contro la violenza sulle donne ‘Non è normale che sia normale’ promossa alla Camera dei deputati dalla vicepresidente Mara Carfagna. Il nostro partito è sempre stato in prima linea su questo tema ed in Aula al Senato ed alla Camera in più occasioni abbiamo chiesto un impegno più incisivo da parte del governo, a partire dall’attuazione del Piano straordinario contro la violenza sessuale e di genere, per rafforzare le tutele nei confronti delle donne. In particolare, oggi è necessaria una maggiore attenzione su questi fenomeni alla luce del ripetersi di eventi criminali, alcuni particolarmente efferati, come quelli di Pamela e Desiree. Questo passa anche attraverso una più forte sinergia tra Istituzioni, forze politiche, media, e Forze dell’Ordine. Abbiamo chiesto che la Giornata internazionale contro la violenza sulle donne, indetta dall’Onu per il prossimo 25 novembre, sia dedicata a Desiree affinché il suo sacrificio e la sua memoria non vadano dispersi e siano piuttosto un simbolo da cui ripartire per una lotta più serrata contro la violenza sulle donne”. Così la senatrice di Fratelli d’Italia, Isabella Rauti, esecutivo FdI con delega alle Pari opportunità, partecipando ai lavori di presentazione della campagna contro la violenza sulle donne “Non è normale che sia normale”.
