FdI mondo &#8211; Elezioni Comites: cosa sapere

Le elezioni per il rinnovo e l’istituzione dei Comites si terranno, salvo nuovo rinvio, il prossimo 3 dicembre 2021 (articolo 14, comma 3, del decreto-legge n. 162 del 30 dicembre 2019, convertito in legge n. 118 del 28 febbraio 2020).
Cosa sono i Comites?
I Comitati degli italiani all’estero (Comites) sono organi di rappresentanza della collettività italiana nei rapporti con le rappresentanze diplomatico-consolari e operano per l’integrazione della comunità italiana residente nel Paese straniero in cui si trovano.
Cosa fanno?
Rappresentano la Comunità italiana, promuovendone gli interessi; favoriscono l’inserimento della nuova mobilità e preservano la memoria storica dell’emigrazione italiana.
Quanti sono?
Nel mondo sono presenti 108 Comites, di cui 50 in Europa, 44 nelle Americhe, 7 in Asia e Oceania, 4 nell’area medio-orientale e 3 in Africa sub-sahariana. Una presenza importante, per rappresentare e promuovere gli interessi della comunità italiana nel mondo.
Da chi sono eletti e quando si formano?
Sono eletti direttamente dai connazionali residenti all’estero in ciascuna circoscrizione consolare ove risiedono almeno tremila connazionali.
Chi ne fa parte?
Sono composti da 12 o da 18 membri, eletti in circoscrizioni consolari rispettivamente sotto o sopra la soglia dei 100.000 connazionali residenti AIRE, e restano in carica 5 anni.

A questo importante appuntamento elettorale potranno partecipare gli elettori, in possesso dei requisiti di legge per l’elettorato attivo, residenti e iscritti all’AIRE nella circoscrizione consolare da almeno 6 mesi (rispetto alla data delle elezioni).
ISCRIZIONE NELL’ELENCO ELETTORALE  
Il voto si svolge per corrispondenza, ma – a differenza delle elezioni politiche e dei referendum – il plico elettorale viene spedito SOLTANTO agli elettori che abbiano presentato espressa richiesta di iscrizione nell’elenco elettorale per le elezioni dei Comites, almeno trenta giorni prima della data stabilita per le votazioni.
ATTENZIONE: per ricevere il plico elettorale l’elettore deve quindi richiedere al proprio consolato di riferimento di essere iscritto nell’elenco elettorale, ENTRO E NON OLTRE IL 3 NOVEMBRE 2021.
I cittadini italiani residenti all’estero e iscritti AIRE possono iscriversi sin da ora nell’elenco elettorale per le elezioni dei Comites facendo pervenire il modulo per l’iscrizione nell’elenco elettorale per le elezioni dei Comites (da scaricare dal sito del Consolato) in uno dei seguenti modi:

consegnandolo di persona quando ci si reca presso la Cancelleria Consolare per altri servizi;
inviandolo per posta cartacea insieme a fotocopia di un documento di identità comprensivo della firma del titolare;
inviandolo per posta elettronica ordinaria a Consolato, insieme a copia del documento d’identità, comprensivo della firma del titolare.

I cittadini italiani residenti all’estero e iscritti AIRE potranno a breve iscriversi  nell’elenco elettorale del proprio consolato attraverso il portale dei servizi consolari Fast-It. (sarà la rete consolare a comunicare la data di rilascio del nuovo servizio)
La procedura sul portale Fast-It sarà interamente guidata e tutta digitale, per una massima rapidità e sicurezza.

PRESENTAZIONE DELLE LISTE: CANDIDATURE E TERMINI
Sono eleggibili nei Comitesi cittadini italiani residenti nella circoscrizione consolare e iscritti all’AIRE, e candidati in una delle liste presentate, e che siano in possesso dei requisiti per essere candidati alle consultazioni elettorali amministrative. La candidatura è ammessa soltanto in una circoscrizione e per una sola lista.
Dal ventesimo al trentesimo giorno successivo alla data di indizione delle elezioni possono essere presentate le liste dei candidati (di norma, la presentazione di ciascuna lista dovrà essere sottoscritta da un numero di elettori non inferiore a cento). Per sottoscrivere le liste dei candidati è necessario essere in possesso dei requisiti per poter votare.
Le firme, per essere considerate ammissibili ai fini della presentazione delle liste, dovranno essere autenticate. Le firme di elettori che compaiono in più di una lista sono considerate nulle.
Informazioni più dettagliate saranno disponibili quando le Elezioni saranno indette formalmente.
Dal sito della Farnesina è sempre possibile reperire le informazioni più aggiornate:
https://www.esteri.it/mae/it/servizi/italiani-all-estero/organismirappresentativi/comites.html
