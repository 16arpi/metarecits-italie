Copasir, Urso: audito ad Eni, Claudio Descalzi

“Il Comitato parlamentare per la sicurezza della Repubblica nella seduta odierna ha audito l’Amministratore Delegato di ENI S.p.A., dott. Claudio Descalzi. Nel corso dell’audizione durata oltre due ore, il dott. Descalzi, già precedentemente intervenuto presso il Copasir in occasione dello svolgimento dell’indagine conoscitiva sulla sicurezza energetica nell’attuale fase di transizione ecologica, ha consentito al Comitato di approfondire ed aggiornare, alla luce degli sviluppi del conflitto tra Russia e Ucraina, punti di forza e di debolezza del sistema energetico del nostro Paese, la politica strategica dell’Eni per garantire l’approvvigionamento energetico anche nella ipotesi di ulteriori misure sanzionatorie, l’impatto sul sistema dei prezzi e le possibili contromisure. Si sono pertanto esaminate le possibili forme di diversificazione negli approvvigionamenti di fonti energetiche, in particolare del gas, nonché gli elementi alla base della formazione del prezzo delle materie prime energetiche anche alla luce delle posizioni espresse dai partner europei”.
Lo rende noto il presidente del Copasir, senatore Adolfo Urso. 
