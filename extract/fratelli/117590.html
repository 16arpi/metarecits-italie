Tlc, FdI: Grave affronto per il Parlamento omissione Ministro Pisano sul piano cloud

“Mercoledì 19 febbraio il ministro Pisano viene audito in commissione Tlc alla Camera dei deputati per informare il Parlamento di ciò che fa e di ciò che intende fare ma omette di parlare di un ciclopico piano nazionale sul Cloud di cui parla nei dettagli meno di 24ore dopo con una intervista al Sole24Ore pubblicata il 20 febbraio.
Si tratta di un atto grave e un vero e proprio affronto. Una omissione oltraggiosa nei confronti del Parlamento e della opinione pubblica.
La Commissione Tlc dovrebbe riconvocare il Ministro con urgenza per essere informata del perché di questa omissione, raccogliere le sue scuse e registrare i dettagli di questo colossale programma Cloud di cui pare sia all’oscuro anche il MEF (nonostante si parli di dati in possesso del MEF)”.
È quanto dichiarano i deputati di Fratelli d’Italia Alessio Butti, responsabile di FdI del dipartimento Tlc e media, Marco Silvestroni e Mauro Rotelli della commissione Trasporti e Tlc.
