Famiglia, ddl Pillon, Montaruli: Tema padri separati va affrontato con competenza non proclami. Basta parole al vento

“Il tema dei padri separati va affrontato ma il ddl Pillon lo fa con misure sbagliate. Se come ha dichiarato lo stesso sottosegretario alle Pari Opportunità Vincenzo Spadafora, anche la maggioranza chiede modifiche al suo ddl, suggeriamo di prestare attenzione alla proposta di legge presentata da Fratelli d’Italia. Lavoriamo insieme per togliere tanti papà dalla soglia di povertà, per punire quelli che spariscono, per dare ai figli tempi congrui con ognuno dei genitori ma senza tagliare con l’accetta le esigenze del minore stesso. Si lavori inoltre per aiutare la conciliazione e non aumentare la conflittualità con inutili passaggi e mediazioni, per cambiare i criteri di mantenimento al figlio, sull’assegnazione della casa famigliare e per abolire il mantenimento a vita delle mogli divorziate. Argomento quest’ultimo che il ddl Pillon neppure sfiora. Basta parole al vento, passiamo ai fatti. Non si può lanciare il sasso e a dibattito iniziato togliere la mano.  Serve una riforma di buon senso. Se Spadafora fa sul serio metta mano alle nostre proposte e troverà un ottimo punto di partenza per una riforma credibile e concreta, fatta di soluzioni e di non proclami irrealizzabili”.
Lo dichiara Augusta Montaruli, deputato di Fratelli d’Italia.
