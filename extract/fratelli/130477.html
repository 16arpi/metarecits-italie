Scuola: Azzolina parla a vanvera

Ex ministro faccia autocritica anziché lanciare accuse 

“Ascoltando le deliranti dichiarazioni dell’ex ministro Azzolina ospite oggi dalla Annunziata con le quali accusa i parlamentari di Giorgia Meloni di aver presentato emendamenti volti a distruggere il merito nella scuola, verrebbe da chiedersi da quale pulpito arrivi la predica. La verità, infatti, è esattamente il contrario di quello che sostiene l’esponente grillino: FdI ha presentato numerosi emendamenti  per difendere il merito e per contrastare quei concorsi a quiz che non certificano certo il merito oltre ad essere stati oggetto di molti ricorsi. L’ultimo esempio di mala gestione del Ministero è il vergognoso concorso ordinario per i docenti delle secondarie dove sono stati proposti quesiti errati ed il Ministero è stato costretto ad ammettere l’errore. Nonostante le sue decisioni insostenibili sui banchi a rotelle e le scelte sbagliate che in questa legislatura hanno scontentato tutto il mondo della scuola, l’ex Ministro Azzolina invece di fare una seria autocritica continua a lanciare accuse a vanvera forse proprio perché non ha nulla di serio e costruttivo da proporre”.

Lo dichiarano i parlamentari di Fratelli d’Italia, Paola Frassinetti ed Ella Bucalo, responsabili del dipartimento istruzione e scuola di FdI.
