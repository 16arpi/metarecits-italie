Tav, Fratelli d&#8217;Italia: Lega firmi nostra mozione, preoccupano parole ministro Toninelli

“Leggiamo con piacere le dichiarazioni della senatrice della Lega Casolati sulla Tav. Per noi non è mai stato in dubbio che l’opera sia un fondamentale cantiere internazionale senza il quale il Piemonte e l’Italia perderebbero un’occasione per il futuro economico e produttivo. Per questo motivo ci auguriamo che la senatrice e i parlamentari della Lega alla Camera e al Senato firmino la nostra mozione a sostegno della TAV e per l’isolamento dei violenti arrivando altresì allo sgombero di quei centri sociali che costantemente attaccano il sito di Chiomonte, i suoi operai e le Forze dell’ordine. Siamo preoccupati della mancata indicazione dell’opera nell’accordo di Governo ma ancor di più delle ultime dichiarazioni del ministro Toninelli che di certo non sono a sostegno della Torino-Lione. Il ministro, addirittura, si è recentemente espresso in dichiarazioni che suonavano come legittimazione politica di un movimento ‘No Tav’ che stenta ad isolare i facinorosi. Ci auguriamo che la Lega sia la parte responsabile di questo Governo e aderisca al documento di FDI mettendo fine ad un’ambiguità sul tema che rischia di danneggiare il nostro territorio in maniera irreversibile”.
È quanto dichiarano in una nota i parlamentari di Fratelli d’Italia Augusta Montaruli, Carlo Fidanza, Andrea Delmastro e Monica Ciaburro.
