Btp Valore: successo clamoroso, Italia torna artefice del proprio destino

“Sta accadendo qualcosa di storico, che però fatica ad essere compreso e veicolato nel modo corretto: l’Italia sta riacquistando il proprio debito, e questo significa riprendersi in mano il futuro. Significa tornare ad essere artefici del proprio destino. Il BTP Valore non solo ha registrato numeri record, con 18,3 miliardi di euro di raccolta e oltre 656mila contratti retail quasi esclusivamente italiani, ma ha anche confermato la solidità del sistema-Italia, facendo scendere lo spread ai valori più bassi degli ultimi anni: questo, stante una proiezione di 120 miliardi di euro di bond collocati al retail sul 2024, permetterà di coprire in modo autonomo gran parte del fabbisogno netto del Tesoro e finirà inevitabilmente per puntellare i giudizi delle agenzie di rating internazionali attirando, quindi, nuovi investitori. Il debito made in Italy, peraltro in significativa contrazione in rapporto al PIL, stabilizza l’Italia e spiana la strada per investimenti e crescita: non ci aspettiamo che i padri politici del superbonus e del reddito di cittadinanza, due dei buchi più clamorosi della nostra storia, ci riconoscano qualche merito, ma è sicuramente qualcosa che infonde coraggio e nuovo slancio. Da sempre orgogliosi dell’Italia, ora l’Italia torna orgogliosa di se stessa”.
Lo afferma Paola Ambrogio, senatore di Fratelli d’Italia e componente della Commissione Bilancio di Palazzo Madama.
