Comune, Rampelli: &#8216;Ciaone&#8217; di Colomban a Raggi, ora faccia il vicesindaco

“Le dichiarazioni dell’assessore alle Partecipate rilasciate poco fa alle agenzie di stampa, secondo cui ‘non intende fare il vicesindaco di Roma’, confermano che il sindaco è sempre più solo. Il ‘ raggio magico’, tra avvicendamenti rocamboleschi, errori amministrativi tragicomici e inchieste giudiziarie, pare essersi dileguato. Era rimasto solo Colomban, l’uomo più vicino al fondatore del Movimento e alla Casaleggio Associati, ma farà ‘Ciaone’ anche lui al primo cittadino.
Del resto la compatibilità tra il manager veneto e i grillini è più che discutibile, per chi ne conosce trascorsi e percorsi.
Ma se anche Colomban dà buca alla Raggi, non resta che una soluzione: Beppe Grillo. Venga lui a fare il vicesindaco a Roma, troppo facile distribuire insulti e volgarità a destra e a manca e poi scappare vigliaccamente. I romani non sapevano nemmeno chi fosse Virginia Raggi, hanno di fatto votato per lui, abboccando alle sue facili promesse. Ora ci metta la faccia, ci ha fatto ridere dai palcoscenici, imbestialire di rabbia verso partiti e istituzioni, ingrifare al pensiero del governo dei ‘giusti’. Ora ce lo faccia vedere, li venga a materializzare o scompaia per sempre”.
È quanto dichiara in una nota Fabio Rampelli capogruppo alla Camera di Fdi-An.
