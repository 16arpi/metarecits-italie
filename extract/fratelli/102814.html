Beccalossi: giro di vite su slot? Se Renzi non bluffa è un’ottima notizia

“Via le slot da tabaccai ed esercizi commerciali? Una bellissima notizia, che premierebbe il lavoro svolto in questi anni da Regione Lombardia e da tutti coloro che hanno creduto nella nostra legge contro il gioco d’azzardo patologico”.
Lo dichiara l’esponente di Fratelli d’Italia e assessore regionale al Territorio, Urbanistica e Città Metropolitana della Regione Lombardia, Viviana Beccalossi,
“Mi auguro – prosegue Viviana Beccalossi, che è anche team leader della Giunta Maroni in materia di contrasto alle ludopatie – che quello di Renzi non sia uno slogan, ma l’annuncio di un provvedimento concreto. La nostra linea a tal proposito è chiara: non siamo contro il gioco, ma piuttosto contro la sua diffusione in ogni angolo delle nostre città invece che in sale ad esso dedicate. La nostra legge prevede già l’impossibilità di installare nuove macchinette in esercizi che si trovano a meno di 500 metri da tutta una serie di luoghi sensibili. Quanto dichiarato da Renzi sarebbe una vera retromarcia da parte del Governo, che finalmente prenderebbe atto della necessità di mettere una volta per tutte un freno al proliferare di piccole ‘Las Vegas’ che fanno vincere solo lo Stato”.
Milano, 5 settembre 2016
