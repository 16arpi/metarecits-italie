Difesa. Rauti: necessarie misure a sostegno imprese settore aerospaziale

“Le eccellenze delle industrie italiane del settore aerospaziale, i nostri prodotti Made in Italy e quelli realizzati in partenariato, sono stati tra i temi al centro della visita delle Commissioni Difesa di Camera e Senato alla 53esima edizione del Salone dell’Aeronautica e dello spazio di Parigi – Le Bourget.  Al Salone internazionale, abbiamo avuto l’occasione di visitare le aree espositive di importanti aziende del settore come Leonardo, Mbda, Lockheed Martin, Airbus, Eurofighter e Boeing. L’industria italiana del settore aerospaziale, sia civile che militare, rappresenta un’eccellenza, capace di competere con qualità e autorevolezza sui mercati europei e internazionale. Purtroppo da tempo si registra una mancanza di sensibilità della politica, specie da parte di questo governo che proprio sul fronte industriale ha mostrato tutta la sua inadeguatezza. E’ tempo di intervenire con misure serie capaci di sostenere e aiutare queste imprese, che spesso scontano il fatto di essere sole a dover affrontare la concorrenza sempre più spietata dei colossi stranieri. Inoltre, di fronte all’evolversi delle minacce ed alla crescente complessità negli scenari internazionali, è necessario decidere sui futuri sistemi di difesa aerea, invece di ‘galleggiare’ nell’incertezza politica, lasciando in sospeso strategici progetti di settore”. Lo dichiara il capogruppo di Fratelli d’Italia in Commissione Difesa, Isabella Rauti.
