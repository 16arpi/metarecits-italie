Comunali, Meloni: Moratoria nuovi centri commerciali e valorizzazione mercati rionali

Questa mattina il presidente di Fratelli d’Italia e candidato sindaco di Roma, Giorgia Meloni, ha visitato il mercato di Campagna Amica al Circo Massimo insieme al presidente della Coldiretti Roma e Lazio, David Granieri.
«Stamattina sono qui – ha detto Giorgia Meloni – per parlare del valore dell’agricoltura, in quello che è il comune agricolo più grande d’Europa. Abbiamo voluto sottolineare l’importanza di limitare il consumo di suolo, di valorizzare i farmer’s market e i mercati rionali, che hanno bisogno di essere ristrutturati e ampliati. Servono una moratoria sulle nuove aperture di centri commerciali e una maggiore attenzione alla qualità dei nostri prodotti, favorendo quelli a Km zero. Un’altra priorità è la lotta alla contraffazione, contro la quale mi piacerebbe formare il corpo della polizia locale».
A margine dell’iniziativa Giorgia Meloni ha firmato la sottoscrizione pubblica “No OGM Roma” promossa dalla Coldiretti.
