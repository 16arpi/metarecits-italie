Elezioni, Meloni: Vile atto incendio sede FdI-AN Torre del Greco

VICINI A COMUNITA’, MILITANTI, DIRIGENTI E CANDIDATI. «L’incendio appiccato stanotte alla sede di Fratelli d’Italia-Alleanza Nazionale di Torre del Greco in provincia di Napoli rappresenta un gravissimo atto intimidatorio ai danni di una comunità politica che ogni giorno è al fianco dei cittadini e si impegna per il territorio.
  
Pochi giorni fa sono stata a Torre del Greco per inaugurare la campagna elettorale e ho trovato una realtà bellissima, che lavora senza sosta e che sono certa non si farà intimorire da un gesto vile e vigliacco. Quello di stanotte è un episodio inaccettabile che non deve essere in alcun modo sottovalutato e che dimostra come ci sia ancora qualcuno in Italia che preferisce la violenza al dibattito e al confronto democratico. Siamo al fianco della comunità di Torre del Greco, ai militanti, ai dirigenti e a tutti i candidati nelle liste di Fratelli d’Italia-Alleanza nazionale alle elezioni amministrative. Ci auguriamo che gli inquirenti possano far luce nel più breve tempo possibile sul caso e che i responsabili di quello che è successo siano immediatamente individuati e consegnati alla giustizia».
È quanto scrive su Facebook il presidente di Fratelli d’Italia-Alleanza Nazionale, Giorgia Meloni.
Roma, 3 maggio 2014
