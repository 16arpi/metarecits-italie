Comunali Napoli, Rispoli: Fare chiarezza subito!

Il Presidente della città metropolitana di Napoli di Fratelli d’Italia – Alleanza Nazionale, Luigi Rispoli, ha scritto al Coordinatore Cittadino di Forza Italia, On. Paolo Russo, ed al Coordinatore Cittadino di NCD, On. Raffaele Calbrò, sulle prossime elezioni comunali nella città di Napoli.
Nella nota si legge tra l’altro: “la chiamata alle urne del prossimo anno per la elezione del Sindaco di Napoli ed il rinnovo del Consiglio Comunale deve vederci da subito al lavoro per evitare che ancora una volta il centrodestra si faccia del male senza fare chiarezza da subito sulla idea di città che vogliamo proporre ai napoletani e sul candidato Sindaco che dovrà guidare la coalizione”.
“Sento parlare –ha continuato Rispoli- di una volontà di mantenere unito il centrodestra ma a questo giusto proposito non corrisponde, finora, una attività che evidenzi le ragioni che vedono unito il campo dell’alternativa al centrosinistra e a De Magistris.
Noi riteniamo che non si debba perdere l’occasione per riannodare i fili di dialogo con quei pezzi della società civile che ambiamo a rappresentare e che in questi anni non hanno trovato risposta nell’azione della amministrazione comunale.
Bisogna partire dall’individuare e condividere insieme quelle soluzioni che possono indicare il percorso giusto per sbloccare tutte quelle vicende che hanno tenuto Napoli ferma al palo sia dal punto di vista economico che sociale. Bagnoli, il Centro Storico, Napoli Est, il Porto e le periferie solo per indicare alcuni dei nodi che è indispensabile sciogliere per ridare slancio alla città e garantire una prospettiva di sviluppo seria.
Per proporci alla città in maniera credibile-ha continuato l’esponente del partito di Giorgia Meloni- bisogna fare chiarezza e subito su tutto.
L’individuazione di un Sindaco ritenuto onesto, corretto, sensibile, rispettoso delle persone, costante e determinato, capace di impegnarsi per la risoluzione dei problemi e apprezzato nella città proprio per queste sue qualità, che sia già in campo o ancora da individuare, è cosa difficile ma urgente.
Solo definendo da subito un metodo per la scelta abbiamo la possibilità di far comprendere ai cittadini la voglia che abbiamo di guidare la città fuori dalle sabbie mobili nelle quali il centrosinistra prime e De Magistris poi l’hanno traghettata.
Al riguardo Fratelli d’Italia – Alleanza Nazionale sostiene da sempre l’idea di organizzare le primarie con lo scopo di coinvolgere i militanti e i cittadini nella scelta di chi dovrà rappresentare la coalizione. Siamo però disponibili anche a discutere di metodi diversi, purché il tutto garantisca una rapida conclusione del percorso.
Quello a cui non siamo disponibili è tergiversare ulteriormente con l’idea che giunti nelle ultimissime ore dalla presentazione delle liste qualunque nome venga proposto, magari da qualche segreteria romana, debba poi essere accettata.
Anzi, voglio qui dire – ha concluso Luigi Rispoli- che nella nostra comunità riteniamo esserci più di una persona che ha i requisiti giusti per fare il candidato Sindaco a Napoli e, senza che dagli alleati vi siano segnali di disponibilità a lavorare insieme, potremmo anche annunciare una nostra candidatura e fare il percorso da soli”.
