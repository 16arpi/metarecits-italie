Turismo, Fidanza: Parlamento UE promuove accessibilità

Oggi al Parlamento Europeo si discute di stagionalità e accessibilità nel settore del turismo. Un’iniziativa voluta dalla Task force sul Turismo dalla Commissione Trasporti e Turismo del Parlamento Europeo co-presieduta da Carlo Fidanza, eurodeputato di Fratelli d’Italia. “Negli ultimi tre anni- spiega Fidanza – abbiamo riservato un’attenzione speciale al turismo e in particolar modo al “turismo per tutti”.
  
In Europa si contano circa 80 milioni di disabili, cifre che crescono a dismisura se a questi aggiungiamo persone con bisogni speciali, da chi soffre di disturbi alimentari alle persone anziane alle famiglie con bambini. Un bacino di potenziali turisti cui destinare un’offerta specifica e di qualità. Investire su queste categorie è eticamente doveroso ma può essere anche molto redditizio per le aziende e i territori, contribuendo a prolungare la stagione turistica oltre gli attuali limiti. Per questo, da tre anni, su mia iniziativa il Parlamento Europeo ha ottenuto lo stanziamento in bilancio di risorse per promuovere il turismo accessibile; risorse che la Commissione sta utilizzando per progetti concreti”
 
