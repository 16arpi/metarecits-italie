Migranti; Castelnuovo, Meloni: In politica Governo mancano blocco navale, rimpatri e centri sorvegliati

«Lo sgombero del Cara di Castelnuovo di Porto? È una cosa prevista da tempo. Parliamo di strutture sovraffollate e che non rispettano le regole: è giusto che queste persone vengano distribuite in strutture più piccole, più gestibili e dove possano essere accolte in condizioni migliori. Quello che manca però nella politica del Governo, oltre al tema del blocco navale al largo della Libia, sono i rimpatri e i centri sorvegliati che ci chiede la Ue. Le persone che non hanno diritto a stare qui devono essere rimpatriate e chi fa domanda d’asilo ed è in attesa di una risposta deve essere trattenuto nei centri sorvegliati. È quello che fa, ad esempio, l’umanissima Germania di Angela Merkel».
Lo ha detto in un’intervista a “RaiNews 24” il presidente di Fratelli d’Italia, Giorgia Meloni.
