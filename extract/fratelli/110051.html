Scuola. La Pietra: Avviare piano edilizia scolastica. Impegno FdI per superare legge Delrio su superiori

“Al governo ed alla maggioranza giallo-verde chiediamo di avere maggiore coraggio sul fronte della scuola. Per Fratelli d’Italia è necessaria una vera svolta, avviando un grande piano di edilizia scolastica, che renda le strutture dei nostri giovani adeguate. Questi spesso sono costretti a studiare in condizioni inadeguate, ed invece è necessario alzarne il livello. Temiamo che la decisione del governo di aver spostato le risorse per le verifiche strutturali delle scuole nel Fondo Unico per l’Edilizia scolastica, oltre a rispondere ad una mossa propagandistica, determini un abbassamento del livello di guardia sui controlli di sicurezza nelle scuole. Invece è indispensabile un salto di qualità legato anche al superamento della legge Delrio per le negative ripercussioni sulle scuole superiori, che sono proprio di competenza provinciale. Molte di esse, infatti, non saranno in grado di chiudere i loro bilanci pluriennali a causa dei tagli statali con pesantissime ricadute proprio sui nostri giovani. Fratelli d’Italia non consentirà di fare alcun passo indietro”. Lo dichiara il senatore di Fratelli d’Italia, Patrizio La Pietra.
