Famiglia, Meloni: Approvazione mozione FdI alla camera

È VITTORIA PER TUTTA ITALIA ORA GOVERNO MANTENGA IMPEGNI. «L’approvazione della mozione di Fratelli d’Italia alla Camera sulla famiglia e sul sostegno alla natalità rappresenta una grande vittoria per il nostro movimento e per l’Italia tutta. Abbiamo chiesto e ottenuto l’impegno del governo a ideare e realizzare, con strumenti finanziari adeguati, un ‘piano di tutela delle famiglie e della natalità’; di introdurre il meccanismo del quoziente familiare, di disporre l’Iva agevolata al 4% sui prodotti della prima infanzia, di prevedere la detraibilità integrale di ogni spesa sostenuta per i figli a partire dal terzo nato. E ancora: di mettere in campo soluzioni per sostenere la maternità e rilanciare l’occupazione femminile, di potenziare l’offerta degli asili nido, di ripristinare il fondo per le giovani coppie per l’acquisto della casa e di aumentare i fondi destinati al sostegno all’accesso alle locazioni, di garantire l’impignorabilità totale della prima casa dei nuclei familiari e di rivedere i parametri per il calcolo Isee».
È quanto dichiara il presidente di Fratelli d’Italia, Giorgia Meloni.
«Il voto favorevole della Camera è frutto di un lavoro che Fratelli d’Italia sta portando avanti da tre anni a questa parte, ovvero da quando inserì ‘famiglia’ e ‘sostegno alla natalità’ tra le assolute priorità del suo programma politico. Oggi dunque abbiamo motivo di esultare ed esprimere la nostra piena soddisfazione. E ci adopereremo sin da ora per verificare che il governo mantenga gli impegni presi, perché tra quello che promette e quello che fa purtroppo c’è sempre una grande differenza», conclude Meloni.
