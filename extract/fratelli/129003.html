Immigrati: Lamorgese perfetta caricatura del Governo dei migliori

“Fratelli d’Italia è totalmente insoddisfatta dalla risposta del ministro Lamorgese. Appena le condizioni meteo lo consentono puntualmente ripartono gli sbarchi in tutta Italia e l’hotspot di Lampedusa è nuovamente al collasso. La guerra in Ucraina ci insegna a distinguere chi fugge da una guerra e chi no e per questo è necessario rivedere i criteri di accoglienza in Italia. Da parte del governo, invece, non abbiamo mai visto un reale tentativo non solo di fermare, ma anche solo di regolare i flussi migratori. Sono stati stanziati milioni di euro dopo la trasferta in Tunisia dei ministri Lamorgese e Di Maio senza concludere nulla. Le nostre città sono in allarme sicurezza, dei rave party il ministro si accorge solo quando finiscono, il blocco navale non viene considerato impraticabile mentre uomini e donne in divisa vengono impiegati per controllare i green pass. Il ministro Lamorgese non ha alcuna visione, né strategia per difendere l’Italia ed è diventata la perfetta caricatura del governo dei migliori. Per questo Fratelli d’Italia la invita a dimettersi”.

Così i deputati di Fratelli d’Italia, Carolina Varchi e Wanda Ferro, nel corso del question time al ministro Lamorgese.
