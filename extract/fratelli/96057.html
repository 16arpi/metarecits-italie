Incendio fabbrica Prato, Fdi: a Firenze situazioni incredibili

Una delegazione di Fratelli d’Italia ha effettuato un sopralluogo ai capannoni gestiti da cinesi all’Osmannoro, sul confine comunale tra Firenze e Sesto Fiorentino. Il consigliere regionale della Toscana Giovanni Donzelli e quello comunale di Firenze Francesco Torselli, che vi hanno preso parte, hanno spiegato di aver riscontrato “una situazione incredibile, che le amministrazioni comunali di Firenze e di Sesto Fiorentino non possono dire di non conoscere, ne’ tantomeno, fingere di non vedere. Abbiamo trovato di tutto: da improvvisati mercati ambulanti che vendono generi alimentari, a capannoni che ospitano ciascuno più di 20 piccoli laboratori di pelletteria nei quali, oltre ai lavoratori, abbiamo visto coi nostri occhi bambini giocare tra i macchinari e le sostanze chimiche utilizzate per lavorare il pellame, bagni in condizioni igieniche precarie e cucine di fortuna”.  
“E’ grottesco leggere – aggiungono gli esponenti di Fdi – da una parte, i commenti di cordoglio e di dolore da parte delle istituzioni a seguito della tragedia di Prato e, dall’altra, vedere le stesse istituzioni che non hanno il coraggio di intraprendere iniziative forti e decise per evitare che certe situazioni di precarietà e di pericolo possano ripetersi anche nella nostra città. Nel chiedere un immediato intervento all’amministrazione comunale su questa delicata e sconcertante situazione, ovviamente ribadiamo tutto il nostro cordoglio alle vittime del rogo di Prato”.
Firenze, 2 dicembre 2013
