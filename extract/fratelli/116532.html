Firenze, Donzelli: Insetti nei piatti dei bambini, individuare responsabili


Caso mense scolastiche, interrogazione alla Camera: “Autorità intervengano, il Comune la smetta di dire che va tutto bene”

“Ragni e bachi nei piatti serviti nelle mense scolastiche di Firenze. E’ un fatto gravissimo: vogliamo sapere chi sono i responsabili, che dovranno pagare. Per questo presenterò un’interrogazione parlamentare sul caso. Chiediamo che le autorità preposte intervengano a tutela della salute dei bambini”. Lo afferma il deputato di Fratelli d’Italia Giovanni Donzelli.

“Si tratta dell’ennesimo episodio che accade in città: proprio nei giorni scorsi molti genitori avevano segnalato piatti scarsi e di bassissima qualità, ma il Comune ogni volta racconta che è tutto perfetto. Adesso come faranno a negare?”, sottolinea Donzelli. “C’è un video di due giorni fa, – aggiunge – in cui l’assessore all’istruzione Funaro in Consiglio comunale rappresenta un quadro idilliaco della situazione delle mense scolastiche in città: un intervento surreale. Eppure le immagini più volte balzate alle cronache parlavano e parlano chiaro sulla situazione. Se i controlli sono ‘quotidiani’ e ‘attenti’ – conclude Donzelli – com’è possibile che accada tutto ciò? E la Asl, responsabile dei controlli, che cos’ha da dire?”.

