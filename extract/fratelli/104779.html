Migranti, Cirielli: Minniti aumenti pene per reato di violenza a pubblico ufficiale

“La storia dell’immigrato di colore che, dopo essere stato fermato dagli agenti mentre spaccia droga in corso Como a Milano, tempesta di calci e pugni due poliziotti della volante mandandoli in ospedale, è preoccupante. Ma ancora più allarmante è che il giudice monocratico che lo ha processato lo rimette in libertà con la motivazione che la sua violenta e “pur spregevole” reazione è dovuta soltanto alla “insofferenza per i controlli di polizia””. È quanto dichiara Edmondo Cirielli, deputato di Fratelli d’Italia-Alleanza Nazionale.
“Che ne pensa il ministro Minniti? Non sarebbe forse il caso di aumentare le pene per il grave reato di violenza a pubblico ufficiale visto che si moltiplicano le aggressioni soprattutto da parte di stranieri? Gli uomini e le donne in divisa sono sempre più bersagli e vittime di episodi violenti del genere. È una situazione intollerabile che dimostra che sul fronte della sicurezza c’è ancora tanto da fare e che a poco servono i proclami. Continuando così non si tutelano e non si rispettano né i cittadini né le nostre forze dell’ordine e si smantella anche la credibilità delle stesse. Se le forze dell’ordine non verranno garantite svanirà anche l’effetto sicurezza dato dalla loro azione di prevenzione”.
