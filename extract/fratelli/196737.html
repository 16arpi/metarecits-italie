Istat: orgogliosi di quanto fatto per occupazione

“Il tasso di occupazione in italia sfonda l’ennesimo record, salendo al 62,2% nel secondo trimestre dell’anno, così come certificato dall’Istat. Questo dato, il più alto mai registrato nelle relative serie storiche dell’Istituto, ci inorgoglisce soprattutto perché l’aumento interessa le donne e gli over34. Nel secondo trimestre dell’anno l’occupazione è cresciuta di 124mila unità (+0,5%), trainata soprattutto dall’aumento dei lavoratori dipendenti a tempo indeterminato e degli autonomi. Significativo è anche il dato sulla disoccupazione, scesa al 6,8%, mai così bassa dal 2008.
Questi segnali estremamente positivi ci rendono pienamente orgogliosi e ci spingono a proseguire con determinazione nel percorso intrapreso. Il governo Meloni continuerà a lavorare per rafforzare l’economia nazionale e perché gli italiani possano avere opportunità lavorative sempre più stabili e dignitose”.
Lo dichiara in una nota Tommaso Foti, capogruppo di Fratelli d’Italia alla Camera.
