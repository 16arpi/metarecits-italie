Tav, Ciaburro: Decisione prima europee? Da Conte strumento di distrazione di massa

“Le parole del Premier Conte in merito alla fantomatica analisi costi-benefici sulla Torino Lione stanno assumendo risvolti paradossali. Dire che le analisi saranno rese note prima delle elezioni Europee è solo l’ennesimo strumento di ‘distrazione di massa’, l’ennesimo tentativo di tenere assieme una maggioranza ogni giorno più allo sbando. Ricordo al Presidente Conte che fine dicembre è lunedì e quindi ci si aspetta che l’analisi costi-benefici di Ponti e compagnia – notoriamente già scritta – venga consegnata al MIT senza ulteriori perdite di tempo. Mi voglio almeno augurare che il Governo non blocchi le attività dell’Osservatorio come chiesto da tutti i suoi componenti lo scorso 21 dicembre, nell’ultima seduta presieduta dal Commissario Foietta. In questa riunione alla presenza del Prefetto di Torino, i rappresentanti delle Amministrazioni Comunali, di Regione e Città Metropolitana, delle associazioni di categoria e sindacali accreditate si sono tutti espressi affinché l’attività dell’Osservatorio prosegua senza soluzioni di continuità o sospensioni. Se Conte quindi, non vuole nominare un nuovo Commissario Straordinario di Governo, faccia in modo che questo luogo di confronto e di ascolto dei territori non si blocchi indicando se non un Commissario, almeno un Presidente in grado di esercitare le funzioni previste dal decreto istitutivo, rinnovato nel dicembre 2017”.
Lo dichiara Monica Ciaburro, deputato di Fratelli d’Italia.
