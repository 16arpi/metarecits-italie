Università: sì ad assunzioni e stabilizzazione precari

“L’approvazione del decreto legge n.90 è il frutto di un lavoro portato avanti con equilibrio ed efficacia, un lavoro complesso che riguarda settori strategici come università e ricerca, istruzione e salute. Ringrazio i ministri competenti perché grazie alle disposizioni introdotte nel provvedimento si sta costruendo l’Italia del futuro, una Nazione moderna, competitiva, attrattiva, che cresce e che vuole continuare a farlo. Non mi sorprendono gli interventi dei colleghi delle opposizioni, anche se ogni tanto sarebbe un bel messaggio riconoscere il buon lavoro del governo. Ad ogni modo, la verità è che oggi l’Italia è forte di un Esecutivo che dopo anni di pannicelli caldi riesce a dare risposte concrete e lo fa anche con questo provvedimento”.
Lo dichiara la senatrice di Fratelli d’Italia Ella Bucalo, vice responsabile dipartimento Istruzione del partito e correlatore del provvedimento approvato oggi in Senato riguardante disposizioni urgenti in tema di Università e Ricerca, Istruzione e Salute.
“Questo governo ha investito risorse senza precedenti nel sistema scolastico e universitario. Stabilità, innovazione, progettualità: queste sono le parole d’ordine. Oggi, il governo Meloni stanzia 40 milioni già nel 2025 e prevede 60 milioni per il biennio successivo in finanziamenti premiali. Abbiamo ereditato un precariato cronico, frutto di politiche miope e fallimentari. Oggi, interveniamo con nuove assunzioni e stabilizzazione del personale precario. In Commissione il lavoro è stato approfondito e produttivo. Un ringraziamento sincero va alla relatrice, la collega Bucalo, che ha affrontato l’esame del provvedimento con determinazione, competenza e spirito di squadra coniugando tecnica e sensibilità politica”, afferma in aula del Senato, durante la dichiarazione di voto sul dl Università, la senatrice di Fratelli d’Italia Anna Maria Fallucchi.
