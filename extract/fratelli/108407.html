Carceri, Cirielli: Soluzione al sovraffollamento? Costruiamo nuovi istituti penitenziari. Tutela delle vittime è la priorità

“La soluzione del sovraffollamento di detenuti negli istituti penitenziari italiani non può e non deve passare attraverso provvedimenti svuota-carceri che generano un senso di impunità tra i delinquenti, rischi e insicurezza tra i cittadini”: lo afferma Edmondo Cirielli, Questore della Camera dei Deputati e responsabile Giustizia di Fratelli di Italia, commentando il dossier dell’associazione Antigone sulla situazione nelle carceri italiane.
“E’ necessario un intervento legislativo, che sia chiaro non potrà mai prescindere da un punto fermo e irrinunciabile: la tutela delle vittime. Obiettivo – spiega Cirielli che va perseguito garantendo la certezza della pena e la costruzione di nuove carceri.
“Ogni altra formula”- conclude il responsabile Giustizia di Fratelli di Italia – che punti a tollerare sacche di impunità e scappatoie per chi ha commesso reati troverà sempre la nostra ferma opposizione. Perché siamo convinti che la tutela delle vittime e la sicurezza dei cittadini siano prioritarie rispetto alle esigenze dei detenuti”
