Regione Lazio, Rampelli: Benvenuto a Maselli, sua esperienza si aggiunge al lavoro consiglieri FdI

“L’ingresso di Massimiliano Maselli, ufficializzato stamane con una conferenza stampa alla Camera, che lascia ‘Noi con l’Italia’ per aderire al gruppo di Fratelli d’Italia alla Regione Lazio conferma la grande crescita sul territorio nazionale e locale del partito guidato da Giorgia Meloni. Felice di ritrovare Massimiliano, e riprendere il filo di una lunga battaglia condotta insieme dai banchi della Regione Lazio, faticosa ed esaltante. In questi anni non ha mai perso la passione, la linearità delle posizioni manifestate esibendo un impegno quotidiano che entusiasma e contagia chi gli sta vicino. La sua esperienza si andrà ad aggiungere al lavoro che stanno portando avanti i nostri consiglieri contro la deriva del ‘presidente fantasma’ Zingaretti, più interessato a fare il segretario del Pd che il governatore del Lazio. Oggi un doppio segnale: Fdi è il gruppo di centrodestra più numeroso alla Regione Lazio, l’allargamento verso la componente moderata conferma Fdi forza di aggregazione e riferimento per tutto il centrodestra”.
 
È quanto dichiara in una nota Fabio Rampelli vicepresidente della Camera e deputato di Fdi.
