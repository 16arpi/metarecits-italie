Ue, Alemanno: No yes-man ma aprire contenzioso in Germania

“Il premier Renzi, nel suo intervento alla Camera dei Deputati, è stato assolutamente evasivo sui risultati del suo tour in Europa. Ancora una volta si è trincerato dietro fumose e retoriche affermazioni sull’identità di obiettivi tra noi, la Germania e l’Unione Europea, affermazioni che tutti gli italiani sanno essere prive di fondamento. La realtà è che Matteo Renzi non ha ottenuto nulla in Europa se non dei generici apprezzamenti su un’agenda di riforme totalmente appiattita sulle richieste di Bruxelles.
  
La strada per ridare speranza all’Italia è completamente diversa, non si tratta di fare gli “Yes-man” in Europa ma aprire, insieme agli altri paesi meridionali, un contenzioso forte e chiaro nei confronti della Germania. Solo così potremmo sperare di cambiare le politiche economiche europee che continuano ad avere un effetto drammaticamente recessivo sull’economia italiana”.
Lo dichiara Gianni Alemanno, membro dell’Ufficio di presidenza di Fratelli d’Italia – Alleanza Nazionale.
Roma, 19 marzo 2014
