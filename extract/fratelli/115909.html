Salute, Rizzetto: Su oncologia Governo superi divario tra regioni

FDI presenta interrogazione a ministro Salute
 
“Sebbene i tumori siano diminuiti grazie a cure più efficaci e alla maggiore adesione ai programmi di prevenzione c’è ancora tanto da fare per garantire la presa in carico e cura del paziente oncologico secondo standard adeguati. Sui modelli organizzativi per l’oncologia, l’Italia è ancora indietro e il ministero della Salute è in ritardo nell’istituzione del Coordinamento generale delle reti oncologiche. Chiediamo al governo di adoperarsi per superare il divario tra Regioni a livello infrastrutturale, di far sì che ogni Regione sia dotata di una rete oncologica e di adottare il nuovo Piano oncologico nazionale, poiché l’ultimo risale al 2010”.
Lo dichiara il deputato di Fratelli d’Italia, Walter Rizzetto, che assieme al suo collega di partito deputato Maria Teresa Bellucci ha presentato al ministro della Salute, Roberto Speranza una interrogazione per chiedere di rispettare le iniziative stabilite per l’oncologia con l’intesa Stato-Regioni del 17 aprile 2019.
