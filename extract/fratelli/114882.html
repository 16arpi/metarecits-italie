Maltempo. Emilia Romagna, FdI: Bene accoglimento nostro odg su sostegno a zone colpite

“Bene l’accoglimento dell’ordine del giorno di Fratelli d’Italia, sebbene con una riformulazione che ci sembra più una contraddizione fuor d’opera che una precisazione, che impegna il governo a sostenere i cittadini e gli operatori colpiti dal maltempo sul litorale cervese e Milano Marittima. E’ quanto mai urgente infatti, data la gravità dei danni e la stagione estiva ormai avviata, dare un forte segnale di supporto economico all’intera zona messa in ginocchio dai recenti fenomeni meteorologici, anche alla luce dell’interruzione del traffico ferroviario sulla tratta Ravenna-Rimini e dei notevoli ritardi su quella Bologna-Ravenna. Fratelli d’Italia, esprimendo la massima solidarietà ai cittadini e agli operatori colpiti da questa emergenza, vigilerà affinché il governo tenga fede all’impegno e lo faccia in tempi brevi”. 
Lo dichiarano in una nota congiunta il capogruppo di Fratelli d’Italia alla Camera Francesco Lollobrigida, il deputato di Fdi Tommaso Foti e il responsabile del Dipartimento Turismo di Fdi Gianluca Caramanna.
