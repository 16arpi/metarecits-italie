Governo, Fdi: raccolte 50 mila firme per petizione “elezioni subito”

Tra i firmatari moltissimi elettori M5s che non vogliono accordo con il Pd
“Sono già 50 mila le firme raccolte in tutta Italia questo fine settimana, sia sul nostro sito sia di persona, per chiedere elezioni subito”. Così il responsabile nazionale organizzazione di Fratelli d’Italia Giovanni Donzelli da Civitanova Marche, dove questa mattina, presso il Lungomare Piermanni concessione n.1, insieme con numerosi parlamentari di Fdi tra i quali Augusta Montaruli, Luca De Carlo, Marco Osnato e il responsabile nazionale Enti Locali Guido Castelli, ha partecipato a uno degli appuntamenti della campagna nazionale lanciata dal partito di Giorgia Meloni che durante questo fine settimana in moltissime città italiane ha allestito banchetti per raccogliere le firme per la petizione per chiedere “elezioni subito” dicendo No a “inciuci, trasformismi e governi che non siamo espressione della volonta’ popolare. 
“Nel momento in cui i partiti discutono al loro interno e tra loro e stanno tenendo bloccata l’Italia, – spiega Donzelli – è necessario ridare la parola agli italiani senza accordi di palazzo per avere un governo solido e forte. Fra i firmatari – conclude – ci sono moltissimi elettori del Movimento 5 Stelle che non vogliono l’accordo con il Partito Democratico e vogliono che immediatamente la parola torni agli italiani”. 
Per il deputato Fdi Andrea Delmastro che ha partecipato all’iniziativa di Civitanove Marche: “ Mentre nei Cinquestelle e nel Pd si consumano oscuri giochi di palazzo contro la volontà popolare, Fratelli d’Italia anche oggi è in piazza a raccogliere firme per chiedere elezioni subito. Da una parte Di Maio, Renzi , Grillo, D’Alema che usano la democrazia parlamentare come scudo umano contro la volontà popolare; dall’altra parte, orgogliosamente Giorgia Meloni e Fratelli d’Italia che vogliono restituire la parola al popolo sovrano”. 
“C’è tantissima gente questa mattina qui a Civitanova Marche – dichiara il deputato marchigiano di Fdi Francesco Acquaroli – 
anche tante persone che non hanno mai militato nella destra o nel centrodestra ma che sono qui per chiedere le elezioni subito, perché vogliono che il presidente Mattarella consenta al popolo italiano di esprimersi su questa questa crisi”.
TUTTE LE FOTO DELLA GIORNATA

