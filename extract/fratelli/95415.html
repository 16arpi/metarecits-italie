Cosenza. FdI: Grande successo per manifestazione “Bimbi in campo”

Evento solidale degno di nota, quello organizzato nei giorni scorsi dal comitato locale di Fratelli d’Italia. Allo stadio “Stefano Rizzo” di Rossano, oltre a tutti i bambini che si contendevano la vittoria del torneo dando calci al pallone, ha vinto proprio la solidarietà. Attorno al puro spirito sportivo sul rettangolo verde con un torneo dedicato alle scuole calcio del circondario,l’obiettivo che si è posto il circolo di Fratelli d’Italia è stato ampiamente centrato.  In tribuna, i rappresentanti del partito hanno allestito uno stand utile alla raccolta di giocattoli e di libri, questi ultimi da destinare ai pazienti ospiti del reparto di Oncologia dell’Ospedale di Rossano. Allo “Stefano Rizzo” fra i tanti spettatori accorsi per l’occasione, erano presenti i circa 130 bambini delle varie scuole calcio, il portavoce del coordinamento provinciale di FdI, Luca Belmonte, il quale ha espresso compiacimenti e congratulazioni ed il Consigliere comunale Patrizia UVA, che ha premiato i vincitori della categoria “Pulcini”.
  
L’evento è stato organizzato grazie all’impegno di una serie di sponsor, della protezione civile “Gerv”, del servizio sanitario offerto dalla ditta Uva e dell’Amministrazione comunale che ha concesso l’utilizzo dello stadio. Proprio all’Amministrazione è stata dedicata una targa di ringraziamento per la prima edizione di un evento che vuole divenire tradizione, seppur non sia stato possibile consegnarla per via dell’assenza degli amministratori.  Il componente la costituente regionale di Fratelli d’Italia, nonché consigliere comunale e provinciale, Ernesto Rapani, al termine della manifestazione ha voluto ringraziare “di vero cuore” tutti i bambini che hanno partecipato, “dando il senso che avevamo previsto alla manifestazione”.
“In una giornata all’insegna della solidarietà – ha dichiarato il Consigliere – particolare attenzione l’abbiamo dedicata a chi è stato meno fortunato di noi. In sinergia con l’Arcivescovo S.E. Mons. Santo Marcianò e laCaritas individueremo i bambini bisognosi ai quali donare i tanti giocattoli devoluti da chi ha partecipato a ‘Bimbi in campo’”. Ernesto Rapani ha ricordato anche che i libri raccolti saranno donati al reparto di Oncologia del “Giannettasio”, “nella speranza che possano servire – ha aggiunto il rappresentante di FdI – ad alleviare le tensioni delle cure”.
“Grazie ancora alle scuole calcio che hanno partecipato, ai genitori, agli sponsor ed ai miei collaboratori i quali,liberi e senza paura, hanno aderito a questo movimento, portando avanti insieme a me il progetto di Fratelli d’Italia. In virtù dell’ottimo ed incoraggiante risultato ottenuto – ha concluso Ernesto Rapani – preannuncio che questo evento sarà il primo di una lunga serie che si occuperà dei più bisognosi e delle questioni sociali del nostro territorio”. 
Cosenza, 26 giugno 2013
