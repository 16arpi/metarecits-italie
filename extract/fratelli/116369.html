Agricoltura, FdI: Governo intervenga su emergenza cinghiali

Parlamentari FDI alla manifestazione di Coldiretti 
“C’è un evidente cortocircuito tra chi si occupa di ambiente ed è succube di un ambientalismo da salotto e chi invece lavora la terra e si occupa di agricoltura. Fratelli d’Italia ha scelto da sempre da che parte stare e lo fa attraverso atti parlamentari e non, e sempre a difesa del Made in Italy. Non c’è nulla di più secondario del settore primario”.
Così, il deputato di Fratelli d’Italia e componente della commissione Agricoltura della Camera Luca De Carlo intervenendo assieme ad una delegazione di parlamentari di FDI tra i quali il capogruppo Francesco Lollobrigida, Fabio Rampelli, Maria Teresa Baldini, Paolo Trancassini, Marcello Gemmato, Mauro Rotelli e il senatore Andrea De Bertoldi, alla manifestazione indetta da Coldiretti davanti palazzo Montecitorio.
“La diffusione abnorme di cinghiali – ha aggiunto Mauro Rotelli – è un’emergenza nazionale con ripercussioni sulle produzioni e sulla sicurezza delle persone, dato che, negli ultimi tempi, sono sempre più ricorrenti le incursioni dei cinghiali anche nelle grandi città. Fratelli d’Italia è al fianco di Coldiretti in questa battaglia e, dopo anni di immobilismo da parte di diversi governi, chiede con forza un intervento fermo, concreto e immediato per risolvere una problematica che sta assumendo una piega sempre più grave”.
