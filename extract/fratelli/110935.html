Provincia di Roma, Silvestroni (FdI) e Battilocchio (FI): avviati incontri per amministrative 2019

“Abbiamo avviato una serie di incontri con i rappresentanti locali dei Comuni più grandi che andranno al voto nella prossima primavera” hanno dichiarato in una nota congiunta i deputati e coordinatori provinciali di Forza Italia e Fratelli d’Italia, Alessandro Battilocchio e Marco Silvestroni. “Civitavecchia, Tivoli, Nettuno e Ciampino saranno i banchi di prova più rilevanti in Provincia di Roma per la prossima competizione elettorale amministrativa di maggio. L’iniziativa – hanno poi aggiunto i due coordinatori – fa seguito all’incontro della scorsa settimana tra i tre leader del centrodestra (Salvini, Berlusconi e Meloni) che hanno confermato l’alleanza nelle 6 Regioni che rinnoveranno le proprie Amministrazioni ed hanno auspicato una simile alleanza allargata nei vari Comuni. È stata oggi la volta di Civitavecchia con la presenza dei rappresentanti locali dei 2 Partiti. Nel massimo rispetto dell’autonomia delle istanze territoriali, si è sottolineata l’importanza di portare avanti ogni sforzo per riunire la coalizione che può rappresentare un progetto vincente per la città, messa duramente alla prova da 5 anni di Amministrazione pentastellata. Si è convenuto infine di approfondire nelle prossime settimane le tematiche emerse attraverso un confronto dei 3 Partiti (FI, FDI, LEGA) della coalizione per verificare insieme la possibilità di una sintesi, fortemente auspicabile” hanno concluso Silvestroni e Battilocchio.
