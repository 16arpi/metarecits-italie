Aferpi, Donzelli: Piombino e Italia umiliate da assenza politica industriale

“Pd esultava per smaltimento Concordia: salvaguardare lavoro sfruttando infrastrutture realizzate per nave dirottata”

“Siamo ridotti a tal punto da essere costretti a sperare che la firma con gli indiani di Jindal arrivi al più presto per la salvaguardia del lavoro a Piombino, ma è evidente che i governi del Partito democratico e la completa assenza di politica industriale hanno umiliato e messo l’Italia in posizione di totale subordinazione rispetto agli stranieri”. E’ quanto afferma il capolista alla Camera di Fratelli d’Italia Giovanni Donzelli.


“Ricordo ancora quando la sinistra esultava per l’arrivo degli algerini annunciando lo smaltimento della Costa Concordia a Piombino – aggiunge – oggi, dopo il fallimento della proprietà algerina di Aferpi-Cevital, gli stessi personaggi del Partito democratico sono ad adulare gli indiani che dovrebbero rilevare la ex Lucchini. Per il rilancio dell’occupazione e la buona riuscita dell’azienda con la nuova proprietà – conclude Donzelli – auspichiamo che si sfruttino davvero le infrastrutture realizzate per smaltire la nave poi dirottata altrove dal governo Renzi”.

