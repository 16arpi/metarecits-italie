Coronavirus. Fazzolari: FdI smaschera ‘fake news’ di Pagella Politica su Giorgia Meloni

“Gravi errori e falsificazioni nel ‘fact-checking’ di Pagella Politica riguardo la dichiarazione di Giorgia Meloni sulle similitudini dei poteri straordinari attribuiti ai governi di Svezia ed Ungheria durante l’emergenza COVID-19. L’Ufficio Studi di Fratelli d’Italia ha analizzato nel dettaglio l’articolo di Pagella Politica nel quale la struttura di sedicenti cacciatori di menzogne sostiene che Giorgia Meloni abbia detto il falso accostando i poteri straordinari ottenuti dal governo svedese con quelli ottenuti dal governo ungherese. Sono stati elencati tutti i grossolani errori e le posizioni palesemente faziose dell’articolo di Pagella Politica. Eclatante il caso delle osservazioni di una commissione parlamentare svedese, recepite solo in piccola parte dal parlamento, scambiate (o spacciate?) da P. P. come la legge approvata. Questo scivolone indica che gli analisti di Pagella Politica hanno esaminato una legge che non hanno in verità mai letto, arrivando alla conclusione (falsa) che il governo sia tenuto ad ottenere l’autorizzazione del Parlamento per misure di limitazione delle libertà individuali. Sconcertante anche la tesi sostenuta da Pagella Politica secondo la quale l’ampio consenso parlamentare del governo Orban sia un rischio alla tenuta democratica, mentre la debolezza di un governo di minoranza – come quello svedese – sia garanzia di democrazia. È già grave che una struttura che si arroga il diritto di voler stabilire cosa sia vero e cosa sia falso svolga le proprie analisi con tanta superficialità e faziosità; ma questo diventa molto pericoloso se si considera che il direttore di Pagella Politica Giovanni Zagni è anche membro della task force governativa nata per combattere le fakenews connesse al coronavirus. Di fatto la libertà di espressione in Italia è sottoposta a censura da persone e strutture palesemente faziose e inadeguate a svolgere seriamente la funzione di verifica e analisi delle informazioni. L’analisi effettuata dall’Ufficio Studi di Fratelli d’Italia è a disposizione sul sito di Fratelli D’Italia per chiunque voglia valutare seriamente l’intera questione (https://www.fratelli-italia.it/2020/05/08/le-falsita-di-pagella-politica-sulle-dichiarazioni-di-giorgia-meloni-sui-pieni-poteri-in-svezia-e-ungheria/)”. Lo dichiara il senatore di Fratelli d’Italia, Giovanbattista Fazzolari, responsabile nazionale del programma di FdI.
