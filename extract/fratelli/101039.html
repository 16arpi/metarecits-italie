Quirinale, Meloni: Importante richiamo Mattarella su banche

SPERIAMO CHE RENZI NON CONTINUI A FARE ESATTO CONTRARIO. «Dal discorso del Presidente della Repubblica, Sergio Mattarella, alle alte cariche dello Stato arrivano importanti spunti di riflessione per tutta la politica italiana. Su tutti certamente il richiamo all’etica, alla trasparenza e alla correttezza dopo lo scandalo banche. Accertare rigorosamente e con attenzione le responsabilità è necessario e ringrazio da italiana Mattarella per averlo ribadito in questa importante occasione, perché lo Stato ha il dovere di tutelare e sostenere i risparmiatori italiani che sono stati ingannati e hanno perso tutto. Parole importanti quelle di Mattarella, che rischiano purtroppo di cadere nel vuoto visto che colui che oggi sedeva alla sua destra, ovvero il presidente del Consiglio Renzi, ha fin qui fatto l’esatto contrario. Lo dimostra la legge di stabilità appena approvata dalla Camera che se la prende con i deboli ma salva e protegge gli amministratori di quelle banche che hanno truffato i risparmiatori».
Lo dichiara il presidente di Fratelli d’Italia, Giorgia Meloni, a margine della cerimonia al Quirinale.
