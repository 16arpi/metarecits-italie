Marche, Fidanza: Noi in campo con Acquaroli, no a Spacca

“Siamo ancora disposti ad individuare un candidato da sostenere insieme, purché risponda ad un semplice requisito: che sia di centrodestra”. È questa la risposta del Commissario Regionale di Fratelli d’Italia – Alleanza Nazionale Carlo Fidanza all’appello di Piero Celani (FI). “Per storia e per cultura – ha aggiunto Fidanza – siamo indisponibili a sostenere chi ha guidato fino ad oggi una giunta di centrosinistra. Siamo convinti che tanti elettori di Forza Italia vivranno lo stesso disagio e daranno forza a chi rappresenta una vera alternativa politica e culturale al blocco di potere del Pd, oggi artificiosamente diviso tra Spacca e Ceriscioli. Noi siamo in campo con il nostro candidato governatore Francesco Acquaroli e intorno a lui costruiamo una proposta alternativa”. “Se altri nel centrodestra – conclude Fidanza – vogliono ritrovare la retta via e aderire le porte sono naturalmente aperte”.
