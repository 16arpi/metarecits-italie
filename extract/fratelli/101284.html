Ucciso da marocchino, Meloni: Assassino Raggi non doveva essere in Italia

STATO RISARCISCA VITTIME CLANDESTINI E BENEFICIATI SVUOTACARCERI. «Tutti ricordiamo la storia di David Raggi, il giovane ternano di 27 anni sgozzato e ucciso l’anno scorso da un marocchino ubriaco che era in Italia pur non avendo alcun titolo per farlo, perché immigrato clandestino e destinatario di un mandato di espulsione. In sintesi: la lentezza e l’incapacità delle Istituzioni hanno permesso a questo criminale di rimanere sul nostro territorio e di commettere un brutale omicidio. Quindi è corretto dire che se il ministero dell’Interno avesse cacciato immediatamente quell’immigrato dal territorio italiano, David sarebbe ancora vivo. È dunque sacrosanta la decisione della sua famiglia di citare in giudizio il presidente del Consiglio Renzi, il ministro dell’Interno Alfano e il ministro della Giustizia Orlando: se un immigrato clandestino o chi è uscito prima di galera grazie ai decreti svuotacarceri del governo commette un crimine, lo Stato ne è responsabile e deve risarcire le vittime perché quel criminale non doveva essere lì. È un principio che deve diventare legge: per questo come Fratelli d’Italia abbiamo depositato una proposta di legge alla Camera e chiediamo a tutte le forze politiche di discuterla. Rendere giustizia a David, alla sua famiglia e a tutti i casi simili che si sono verificati in Italia è doveroso e deve essere una priorità di tutti».
È quanto scrive su Facebook il presidente di Fratelli d’Italia, Giorgia Meloni.
