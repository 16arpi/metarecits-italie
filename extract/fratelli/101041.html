Sardegna: Un presepe sotto l’albero del Consiglio regionale. Fratelli d’Italia porta in dono una natività in artigianato sardo

Un presepe, rappresentante la natività all’interno di un nuraghe e realizzato in artigianato sardo, è il dono di Fratelli d’Italia al Consiglio regionale per questo Natale. Lo hanno riposto Paolo Truzzu e Gianni Lampis, Consiglieri regionale di FdI-An, ai piedi dell’albero di Natale allestito nell’atrio del palazzo di via Roma. “Quest’anno, per la prima volta, il presidente Ganau ha voluto collocare un albero addobbato in oro all’ingresso del Consiglio regionale, noi abbiamo voluto completare l’istallazione portando un presepe che rappresenti il vero senso del Natale, festa cristiana”, ha spiegato l’iniziativa Truzzu. “Il presepe resterà per tutti i giorni di festa nel Consiglio regionale, come già capita in tante case dei sardi – ha aggiunto Lampis – ed è il nostro personale regalo alla massima Assemblea sarda”. “La speranza è che anche negli anni a venire, assieme all’albero infiocchettato, si pensi di abbellire l’atrio del palazzo di via Roma e di celebrare il Natale senza dimenticarsi dell’immagine che ne raffigura l’essenza più autentica”, concludono i due rappresentanti del movimento di Giorgia Meloni.








