Ue: da FdI proposta per abbassare a 18 anni età per accesso al Parlamento Ue

Fratelli d’Italia ha presentato oggi in conferenza stampa una proposta di legge sull’eleggibilità dei membri italiani al Parlamento europeo. La proposta, d’iniziativa di tutto il gruppo parlamentare, è stata depositata lo scorso 20 gennaio. Alla conferenza hanno  partecipato il presidente dei deputati di Fratelli d’Italia, Giorgia Meloni, il deputato Marcello Taglialatela e gli eurodeputati di FdI, Marco Scurria e Carlo Fidanza. La proposta di Fratelli d’Italia rivede il requisito anagrafico per l’accesso alla carica di parlamentare europeo, abbassandolo da 25 a 18 anni così da allineare i parametri italiani a quelli dei partner europei.
«La nostra Nazione – ha dichiarato l’eurodeputato Marco Scurria nel corso della conferenza- non può avere come obiettivo quello di allinearsi agli standard europei solo quando si parla di rigore economico e di sacrifici. Dobbiamo uniformarci all’Europa e per farlo non possiamo essere il fanalino di coda in materia di requisiti anagrafici per l’accesso al Pe».
«L’Italia – ha aggiunto il capo delegazione di FdI in Europa Carlo Fidanza – condivide con Cipro il non edificante primato dell’età più alta per essere eletti al Parlamento Europeo I nostri giovani stanno pagando un prezzo altissimo alla crisi ed è necessario permettere anche a loro di potersi candidare per rappresentare un’idea di Europa più vicina alle loro generazioni».
Roma, 23 gennaio 2014
Leggi la proposta di legge.
