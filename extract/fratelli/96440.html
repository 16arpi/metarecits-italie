10 febbraio-Rai, Rampelli: La vergognosa verità del GR1 sulle foibe, scandaloso anche disimpegno della Presidente Boldrini e della Camera dei Deputati

“Per la giornata del Ricordo la Rai con il  Gr1 ha messo in campo un’opera di autentico negazionismo intervistando la partigiana dell’Anpi Giovanna Stanka Hrovatin  sulle foibe e sulla tragedia immensa del confine orientale italiano. È come se il 25 aprile avessero intervistato il presidente dei combattenti e dei  reduci della Repubblica Sociale Italiana”. È quanto denuncia il vicecapogruppo di Fratelli d’Italia Fabio Rampelli, componente della commissione di Vigilanza della Rai.
  
 
“Si tratta di un’operazione di mistificazione- ha proseguito Rampelli-  che rasenta addirittura il negazionismo. È indispensabile che la Rai, il Gr1, chiedano scusa e riparino al gravissimo errore attraverso un’intervista, nella stessa fascia oraria, a chi sa meglio  della partigiana cosa siano state le foibe”.
“Oggi a Roma- ha aggiunto-  è stata imbrattato il monumento dei martiri delle Foibe. Se persino il servizio pubblico fa contro-cultura sul  10 febbraio e su questa tragedia è chiaro perché accadano certi episodi. Anche la Camera dei deputati è colpevolemente silente. Dopo 5 anni di commemorazioni ufficiali in cui la presidenza precedente aveva organizzato ufficialmente  mostre, eventi, concerti, rappresentazioni teatrali in cui veniva ricucita la memoria nazionale ricordando la tragedia dei martiti infoibati e dando voce alle loro famiglie, quest’anno la presidente Boldrini non ha programmato alcunché.  Anche questa è spending review? o più banalmente – conclude Rampelli- volontà di rimuovere dalle pagine istituzionali una delle pagine più dolorose della storia italiana. Anche di questo chiederemo conto alla presidente Boldrini”.
