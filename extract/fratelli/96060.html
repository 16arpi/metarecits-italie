Dl Missioni, Cirielli: No alla fiducia

“Fratelli d’Italia voterà contro la fiducia posta dal governo sul decreto di proroga delle missioni internazionali”. E’ quanto ha dichiarato oggi alla Camera Edmondo Cirielli, deputato di Fratelli d’Italia e membro dell’Ufficio di Presidenza di Montecitorio, in dichiarazione di voto sulla questione di fiducia posta dal governo sul decreto legge sulle missioni internazionali.
  
 
“E’ grave – ha proseguito Cirielli – che il governo abbia posto la fiducia su una questione di interesse nazionale, che dovrebbe vedere il Parlamento unito a fianco dei nostri militari, che rappresentano un’élite di professionisti apprezzata ovunque nel mondo, purtroppo spesso più che in Italia. Ma questo governo li ha abbandonati. La tragica vicenda dei nostri maro’ conferma quanto la credibilità internazionale dell’Italia, conquistata sul campo dai nostri uomini, sia stata inutilmente sprecata.
Confermiamo il nostro appoggio alle missioni in Afghanistan, Kosovo e Libano, ma siamo critici al cento per cento sulle missioni nell’Oceano Indiano. Dopo la vicenda dei maro’ troviamo incredibile che il governo continui a mandare militari su navi mercantili. L’Onu, la Nato e l’India, che spesso ha usufruito dei servigi dei nostri militari, devono darci conto delle violazioni del diritto internazionale da parte di Delhi. Volevamo astenerci sul provvedimento, ma siccome siamo contro questo governo, nato male, che sta facendo male e che finirà anche peggio, esprimo il voto contrario di Fratelli d’Italia” ha concluso Cirielli.
 
Roma, 3 dicembre 2013
