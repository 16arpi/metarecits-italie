Piedimontana Collinare Abruzzo-Marche, Meloni: Che fine ha fatto?&#8230;

…INTERROGAZIONE AL MINISTRO LUPI. “E’ dal 2002 che si continua a parlare della dorsale collinare Pedemontana Abruzzo-Marche. Ma solo a parlarne però”. È quanto ha affermato il capogruppo di Fratelli d’Italia-Alleanza nazionale Giorgia Meloni in un’interrogazione al ministro delle Infrastrutture e Trasporti Maurizio Lupi.
  
 
“Il progetto, che pure è andato avanti nelle procedure di formalizzazione burocratica, è ancora ben lontano dalla sua cantierizzazione e realizzazione. Con la legge obiettivo 121 del 2001 fu individuata l’opera come intervento strategico di preminente interesse nazionale. Eppure a tutt’oggi ancora non risultano disponibili i finanziamenti per la sua realizzazione nonostante l’individuazione dei finanziatori”.
            “Il tratto- ha aggiunto Meloni- rappresenta un percorso alternativo o complementare a quello costiero, attraverso il miglioramento della SS 81 Piceno Aprutina (Ascoli Piceno – Val Tronto – Area Vestina – Casoli – Molise)”.
            “Vorremmo sapere dal ministro Lupi- ha concluso Meloni-  quali urgenti iniziative intenda assumere al fine di permettere la realizzazione dell’opera, visto il suo carattere preminente nell’ambito del sistema infrastrutturale della Regione Abruzzo”.
 
INTERROGAZIONE  A RISPOSTA SCRITTA
 
G. MELONI, RAMPELLI, CIRIELLI, CORSARO, LA RUSSA, MAIETTA, NASTRI, TAGLIALATELA, TOTARO. Al Ministro delle Infrastrutture e dei trasporti. Per sapere – premesso che:
la Pedemontana Abruzzo Marche è la strada statale più lunga d’Abruzzo, strategica per il collegamento mare monti visto che collega l’Abruzzo con le Marche ed il Molise;
già con Atto di Convenzione stipulato in data 01/06/99 tra A.N.A.S. S.p.A. e PROVINCIA DI CHIETI si stabilì che detti Enti avrebbero proceduto al cofinanziamento del progetto per la SS81;
tale Convenzione quantificava il contributo A.N.A.S. S.p.A. a favore della Amministrazione Provinciale di Chieti in misura del quaranta per cento della somma totale delle spese per la progettazione;
nel 2001, in attuazione della legge Obiettivo, legge 443/2001, il CIPE con Deliberazione n. 121 del 21/12/2001 ha individuato l’opera quale intervento strategico di preminente interesse nazionale;
in data 20 dicembre 2002 è stata sottoscritta tra il Presidente del Consiglio, il Ministro delle Infrastrutture e Trasporti, il Ministro dell’Ambiente, il Ministro degli Affari Regionali ed il Presidente della Regione Abruzzo l’Intesa Generale Quadro che definisce il Programma di infrastrutture del sistema regionale per le quali concorreva l’interesse nazionale;
in tale intesa era ricompresa, fra le infrastrutture dichiarate di “preminente interesse nazionale”, la realizzazione della dorsale collinare “Pedemontana Abruzzo – Marche” come percorso alternativo o complementare a quello costiero, attraverso il miglioramento della SS 81 Piceno Aprutina (Ascoli Piceno – Val Tronto – Area Vestina – Casoli – Molise);
ad oggi, tuttavia, non risultano ancora essere disponibili i finanziamenti per la realizzazione dell’opera -:
quali urgenti iniziative intenda assumere al fine di permettere la realizzazione dell’opera, visto il suo carattere preminente nell’ambito del sistema infrastrutturale della Regione Abruzzo.
G. MELONI, RAMPELLI, CIRIELLI, CORSARO, LA RUSSA, MAIETTA, NASTRI, TAGLIALATELA, TOTARO
