Viterbo, nuovo incontro FdI-Lega: Ritrovata armonia tra gruppi, ora al lavoro per rilancio territorio

Nuovo incontro oggi tra il deputato di Fratelli d’Italia Paolo Trancassini e il senatore della Lega Umberto Fusco “per consolidare i comuni obiettivi, già fissati durante la riunione della scorsa settimana, volti a imprimere un nuovo impulso all’attività amministrativa del Comune di Viterbo. Durante il vertice, che ha confermato una ritrovata armonia tra i gruppi e ribadito l’importanza dell’unità del centrodestra, si è stabilito come priorità l’immediato rilancio del tavolo provinciale, in vista dei rinnovi dei consigli del 26 maggio prossimo, e sono state vagliate le diverse opzioni in campo per il rilancio dell’attività sul territorio della Giunta e del Consiglio comunale. Nella consapevolezza dell’assoluta necessità di proseguire sulla strada del buongoverno voluta dai cittadini viterbesi, è stata ribadita la centralità dell’azione amministrativa degli eletti, del sindaco Arena e della maggioranza che lo sostiene”. Lo dichiarano i parlamentari Paolo Trancassini (Fdi) e Umberto Fusco (Lega).
