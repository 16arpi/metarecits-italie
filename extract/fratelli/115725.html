Made in Italy, De Carlo: In Europa il tricolore su tutti i nostri prodotti a garanzia di qualità e per tutelare interesse nazionale

“E’ indispensabile una normativa comunitaria che obblighi tutti gli Stati membri dell’Unione europea ad apporre sui propri prodotti un’etichetta identificativa della provenienza della merce in commercio. Chiedo che lo Stato italiano si impegni per questo, che si attivi per tutelare seriamente non solo l’autenticità della produzione nazionale ma che sviluppi una politica di salvaguardia del marchio italiano come della salute dei cittadini che acquistano. Ad oltre 100 miliardi di euro ammonta il valore del falso Made in Italy che danneggia fortemente i nostri produttori. Per una migliore riconoscibilità della provenienza ho presentato una risoluzione per chiedere che nell’etichetta vi sia riportata la bandiera nazionale di origine del prodotto in vendita. Basta trucchi e basta inganni”.
Lo dichiara Luca De Carlo, deputato di Fratelli d’Italia, che sulla scia di un’importantissima raccolta firme di Coldiretti ha dato vita ad un’azione parlamentare per la salvaguardia e la garanzia delle aziende e dei consumatori italiani.
