Coronavirus, Bignami: Con fiducia a cura Italia Conte rinnega confronto

“A fronte del DL Cura Italia con cui il Governo ha trascurato famiglie, partite IVA, lavoratori dimenticando interi comparti come terzo settore, Forze dell’ordine, agricoltura, esponendo medici e infermieri a rischi personali e giuridici, FdI si è rimboccata le maniche nell’interesse esclusivo dell’Italia. Abbiamo riproposto le richieste di migliaia di italiani che si sono rivolti a noi per denunciare le incredibili mancanze del DL: su prima casa, bonus famiglia, mutui, tutele lavorative, lavoratori autonomi e si potrebbe proseguire a lungo. Non abbiamo fatto proclami o ceduto allo scontro, pure cercato più volte dalla maggioranza, perchè l’obiettivo era ed è migliorare le condizioni di vita dei nostri connazionali. Tutto inutile. La scelta del Governo di mettere la fiducia è una scelta divisiva che dimostra come Conte, chiuso in una superba autoreferenzialità, rinneghi quell’apertura e confronto più volte promesso agli italiani. Confidiamo che qualche libero osservatore, se davvero tale, abbia l’onestà intellettuale di rompere la cortina di complice omertà creatasi in queste settimane, denunciando una deriva il cui pesante prezzo è stato pagato sinora solo dagli italiani”.
Lo dichiara Galeazzo Bignami,  deputato di Fratelli d’Italia. 
