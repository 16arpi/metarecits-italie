Venezia, Meloni: Brugnaro persona preparata e seria, FdI in giunta con assessore sicurezza

«Ci troviamo in sintonia con il sindaco di Venezia Brugnaro perché siamo persone concrete, serie e che amano la loro terra e cercano di fare al meglio il loro lavoro. Penso che il lavoro del sindaco Brugnaro sia stato fin qui ottimo, penso che sia assolutamente un bene per i cittadini di Venezia che Luigi voglia ricandidarsi nella prossima consiliatura e penso che sia giusto dire da ora che Fratelli d’Italia ci sarà. E siamo molto contenti anche di poter entrare in Giunta e di poter sostenere la sua maggioranza con Giorgio d’Este, con il nostro assessore alla Sicurezza, perché la sicurezza è una materia sulla quale questa amministrazione ha fatto vedere la sua capacità e la sua concretezza. Cito che, qualche mese fa, sono stata personalmente in via Piave davanti alla stazione di Mestre ad accendere i riflettori su una delle tante zone franche italiane in mano alla mafia nigeriana. Insomma, dopo poco tempo, sono arrivate le Forze dell’Ordine a ripulire una zona che era fuori controllo. Ecco queste sono le cose per le quali Fratelli d’Italia lavora e su questo ci siamo trovati in perfetta sintonia con il sindaco Brugnaro».
Lo ha detto il presidente di Fratelli d’Italia, Giorgia Meloni, interpellata dai giornalisti a Venezia a margine della conferenza stampa per presentare l’ingresso di FdI nella giunta del sindaco Brugnaro.
