Beccalossi: allestire il Presepe nella piazza che ospita la Regione Lombardia, formalizzata proposta in Giunta 

“Allestiamo un presepe nella piazza che ospita la sede di Regione Lombardia, in modo che sia visibile a tutti in uno dei luoghi più rappresentativi di Milano. Un gesto concreto in un momento storico così delicato, in cui è doveroso rivendicare la nostra cultura, le sue radici e le sue tradizioni”. Lo dichiara l’assessore regionale al Territorio, Urbanistica e Difesa del suolo Viviana Beccalossi che, questa mattina, durante la seduta della Giunta Regionale, ha formalizzato questa proposta.
“Si tratta – prosegue Viviana Beccalossi – di arricchire ulteriormente il calendario di iniziative che da anni, grazie al lavoro dell’assessore Cappellini, valorizzano il presepe artistico con mostre allestite all’interno del Palazzo e che anche quest’anno si arricchirà ulteriormente. Per questo penso a un presepe, anche ‘semplice’, ma dal valore fortemente simbolico, perché visibile a tutti e non solo ai dipendenti e ai visitatori della Regione”. “Allestire un presepe nella piazza Città di Lombardia – conclude Viviana Beccalossi – è la miglior risposta a chi vorrebbe farci rinnegare le nostre tradizioni in un nome di uno strisciante razzismo al contrario”.
Milano, 30 novembre 2015
