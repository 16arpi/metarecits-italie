Governo, Crosetto: Catastrofismo Letta eccessivo e fuori luogo

«Il catastrofismo che Letta sta cercando di far crescere è eccessivo e fuori luogo. E se è vero che il governo, che è ancora in carica, ha preparato chissà quali miracolosi interventi per Iva, Imu, tasse, lavoro, ecc. non si faccia problemi e li porti avanti, perché se c’è qualcosa di veramente positivo per il Paese allora lo voteremo persino noi che siamo dall’inizio all’opposizione e suppongo, a maggior ragione, tutti gli altri partiti. Poi prese queste sedicenti misure storiche, si approvi uno straccio di legge elettorale decente e si abbia il coraggio di andare al voto.
  
Chi vincerà governerà solo e senza ostacoli e potrà dimostrare ciò che vale. Anche perché è un po’ assurdo affidare la stabilità a partiti che si odiano e la pensano diversamente su tutto».
È quanto dichiara il coordinatore nazionale di Fratelli d’Italia, Guido Crosetto.
Roma, 29 settembre 2013
