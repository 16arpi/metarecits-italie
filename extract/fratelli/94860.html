Piemonte. Montaruli: emendamento per Quoziente Familiare

“Abbiamo presentato oggi in Consiglio Regionale l’emendamento che potrà permettere di approvare in Piemonte il Quoziente Familiare, un indicatore correttivo dell’ISEE (indicatore della situazione economica equivalente) che tenga conto di diverse scale di equivalenza in cui si dia valore alla presenza di figli, di persone anziane, di disabili o del solo genitore in casa, nonché le detrazioni per le spese sostenute per l’abbattimento delle barriere architettoniche, sanitarie o per l’ausilio alla via indipendente. Vogliamo che, quando la Regione istituirà il Quoziente Familiare, questo venga applicato in tutti gli interventi regionali in materia di famiglia, di istruzione e di tutela delle fasce più deboli, ivi compresi assistenza, edilizia sociale, diritto allo studio.  L’approvazione del Quoziente Familiare sarebbe una vera e propria vittoria che permettereb be di riequilibrare il sistema contributivo nei confronti delle famiglie, le fasce di disabilità e i gap sociali che l’ISEE non tiene in considerazione. Più volte in questi tre anni la maggioranza si è espressa a favore delle famiglie: con questo provvedimento daremo un incremento positivo sostenendo chi ha più bisogno ed è più in difficoltà sul modello di esperienze già maturate in altre Regioni (Lombardia) o in altri enti (Comune di Parma)”.
È quanto dichiara Augusta Montaruli, consigliere regionale del Piemonte di Fratelli d’Italia. 
