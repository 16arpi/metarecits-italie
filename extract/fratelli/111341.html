Dl Sicurezza. Ciriani: FdI si asterrà. Mancate condizioni politiche minime, nessun confronto su emendamenti qualificanti

“Sono venute a mancare le condizioni politiche minime e quindi domani Fratelli d’Italia si asterrà. Peraltro, gli emendamenti assorbiti nel maxiemendamento sono formali e non sostanziali e soprattutto non rispondono a quelli su cui avevamo chiesto il confronto con la maggioranza, che purtroppo è mancato. Quindi la richiesta della fiducia, che è un atto politico e la mancata discussione sui nostri emendamenti qualificanti, ci inducono al voto di astensione. Avremmo preferito votare a favore, ma qualora la maggioranza ce ne avesse offerto la possibilità. Condividiamo lo spirito del decreto sicurezza, il rovesciamento della cultura dell’accoglienza per tutti negli ultimi anni, però siamo costretti ad ammettere che questo provvedimento non contiene temi che per noi erano fondamentali come, ad esempio, il reato di integralismo islamico, la chiusura dei campi Rom e maggiori risorse per le Forze dell’Ordine”. Così il capogruppo al Senato di Fratelli d’Italia parlando con i giornalisti al termine della riunione dei Capigruppo.
