Torino: solidarietà ad agenti feriti. Sinistra fermi clima d&#8217;odio

“Esprimo la più ferma condanna per quanto avvenuto questa sera a Torino, dove gli agenti di una volante della Polizia sono stati aggrediti vigliaccamente da un gruppo di autonomi dei centri sociali. A tutte le forze dell’ordine la mia più totale vicinanza e solidarietà”. Lo scrive su X il ministro dell’Agricoltura, della Sovranità alimentare e delle Foreste, Francesco Lollobrigida.
“È gravissimo quanto accaduto oggi a Torino a conferma di un clima inaccettabile di violenza verso le Forze dell’Ordine che stiamo vivendo in queste settimane e che segue di pochi giorni gli altrettanto gravi fatti di Firenze e Pisa. Esprimo, quindi, la mia forte solidarietà verso le nostre donne e i nostri uomini in divisa che quotidianamente sono impegnati per la difesa e la tutela della sicurezza e dell’ordine pubblico. E mi auguro che ci sia un’unanime condanna contro questi fatti da parte delle forze politiche, in quanto proprio questa unanimità è il miglior antidoto contro il virus dell’intolleranza e della violenza”, dichiara il presidente dei senatori di Fratelli d’Italia, Lucio Malan.
“Alimentare il clima d’odio contro le donne e gli uomini in divisa, che rappresentano lo Stato e che mettono ogni giorno al servizio la propria vita per i cittadini, sta diventando sempre più un’arma a doppio taglio. Massima solidarietà alle forze di polizia per la violenza subita”, aggiunge Tommaso Foti, capogruppo di Fratelli d’Italia alla Camera.
“Solidarietà alle forze dell’ordine per i gravi fatti di Torino, dove gruppi di centri sociali hanno circondato un’auto della polizia aggredendo con calci e pugni la volante e gli agenti che stavano accompagnando in un centro di rimpatrio un uomo di origini marocchine che era stato fermato mentre scriveva sui muri contro la polizia, responsabile di minacce eversive. Adesso vedremo se chi è stato prontissimo nel mettere sotto processo mediatico polizia e carabinieri sarà altrettanto veloce a condannare le violenze fisiche dei centri sociali e degli antagonisti”, conclude in una nota il deputato e responsabile organizzazione di Fratelli d’Italia, Giovanni Donzelli.
