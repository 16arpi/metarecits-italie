Governo, Meloni: Da Renzi discorso da bar non da premier imposto a italiani

«Nel mondo reale del lavoro si dice che non avrai una seconda possibilità di fare una buona prima impressione. E  il primo discorso di Renzi da capo del governo è stato un fallimento totale, condito da una retorica imbarazzante. Un elenco confuso di buoni propositi che, pallottoliere alla mano, incidono sulle casse dello Stato per diverse decine di miliardi senza alcuna indicazione su dove si dovrebbero reperire le risorse.
  
 Un’arringa che avrebbe fatto furore la domenica pomeriggio al bar o al più durante un comizio elettorale, ma che poco si addice alla illustrazione di un programma di governo che dovrebbe giustificare il terzo esecutivo non eletto imposto agli italiani. Per ascoltare queste banalità non era necessario privare i fiorentini del loro primo cittadino e tanto valeva tenere in carica il precedente governo».
È quanto dichiara il presidente dei deputati di Fratelli d’Italia, Giorgia Meloni.
Roma, 24 febbraio 2014
 
