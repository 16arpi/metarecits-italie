Turismo, FdI: Dipartimento è primo passo verso Ministero. Ora voucher per stagionali

“L’istituzione del Dipartimento del Turismo presso il Ministero delle Politiche Agricole guidato dal senatore Gianmarco Centinaio è un primo passo. Interessante perché riunisce le ricchezze non delocalizzabili della nostra nazione, ma non privo di incognite dal punto di vista della funzionalità. Per questo motivo non può che essere il primo passo verso l’istituzione di un ministero autonomo dotato di portafoglio, come previsto dal programma comune del centrodestra. Intanto serve garantire in sede di conversione del “decreto dignità” le adeguate forme di flessibilità per le assunzioni nel comparto turistico, al fine di non penalizzarne la stagionalità. Fratelli d’Italia sarà in prima linea su questi temi”.
Lo dichiarano in una nota i parlamentari di Fratelli d’Italia Carlo Fidanza e Marco Silvestroni e il responsabile nazionale de dipartimento Turismo Gianluca Caramanna.

