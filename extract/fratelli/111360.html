Tumori. Rauti: Istituzione registro fondamentale per recupero dalla malattia

“L’istituzione di un registro dei tumori consentirà di prendere in carico un paziente ed accompagnarlo non solo durante il periodo di degenza, ma anche dopo. È molto difficile ritornare alla normalità e alla quotidianità dopo aver affrontato una malattia, tuttavia questo registro potrà giocare in tal senso un ruolo fondamentale”. È quanto dichiarato dalla senatrice di Fratelli d’Italia Isabella Rauti nel corso della discussione in Aula sul ddl inerente la rete nazionale dei registri dei tumori.
“I tumori continuano a mietere vittime e le statistiche riportano il tumore al seno come la prima causa di mortalità femminile. Il nostro Paese è ancora molto indietro nel fronteggiare anche un altro tipo di carcinoma, ovvero quello metastatico, più subdolo che si trasmette da un organo all’altro. Un tumore cronico rispetto al quale non c’è via di uscita. Purtroppo, spesso – continua la senatrice Rauti – ci si ritrova a dover lottare non solo contro la malattia, ma anche contro la burocrazia senza la possibilità di accedere a tutti quei servizi che sarebbero destinati ai pazienti”.
“Fratelli d’Italia ha votato favorevolmente all’introduzione del registro che rappresenta un nuovo inizio. In questo modo ci sarà la possibilità di investire maggiormente in ricerca e prevenzione. Infatti, la diagnosi precoce nelle formazioni tumorali è fondamentale. Grazie a questo potremo mettere in rete i dati di tutti i registri regionali, ampliando il monitoraggio che risulterà molto utile sia per la prevenzione che per fronteggiare in modo p iù razionale gli effetti di recidiva” conclude la senatrice Rauti.
