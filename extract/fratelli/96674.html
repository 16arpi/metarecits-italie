Alemanno: Renzi lo sa che 68% italiani non ha fiducia in Ue?

“Matteo Renzi prima di fare facili sparate per compiacere Angela Merkel deve tener conto dei dati pubblicati da Demopolis su quale  sia oggi il sentimento europeista degli italiani. L’indagine è la conferma dell’importanza e della fondatezza della battaglia che Fratelli d’Italia – Alleanza Nazionale sta portando avanti in Europa.  
  
Secondo il sondaggio il 58% dei cittadini è convinto che la moneta unica abbia avuto per il nostro Paese degli effetti negativi e la fiducia nelle politiche dell’Unione Europea è calata di ben 20 punti in otto anni, fino a raggiungere la punta minima del 32%.
In quest’ottica Fratelli d’Italia – Alleanza Nazionale è schierata a favore dell’uscita dell’Italia dall’Euro e della rinegoziazione dei Trattati europei che ci impongono dei vincoli insostenibili.  Gli italiani devono sapere che dal prossimo anno il Fiscal Compact impone all’Italia il pagamento di 54 miliardi di euro l’anno per i prossimi 20 anni, rendendo di fatto impossibile, nonostante le politiche restrittive e gli sforzi dei cittadini, l’uscita dalla crisi economica”.
Lo dichiara Gianni Alemanno, membro dell’Ufficio di presidenza di Fratelli d’Italia – Alleanza Nazionale. 
Roma, 19 marzo 2014
