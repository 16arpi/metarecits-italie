Frosinone, Ruspandini: Ancora penalizzati i territori a ridosso del Sin.


“Zingaretti e Buschini si svegliano tardi. Il Pd dorme sonni profondi mentre Catalent che sposta 100 milioni di investimenti da Anagni in Inghilterra per lentezze e ritardi burocratici è solo l’ultimo esempio di occasioni mancate per la nostra Provincia in termini di sviluppo economico ed opportunità occupazionale. Per colpa del Sin, Amazon non si è insediata su Patrica ad esempio. Buschini convoca il tavolo con i sindacati, peccato che questa problematica era stata fatta rilevare già tre anni fa dai Sindaci dei Comuni interessati, fu convocata una riunione in Provincia, in presenza del Ministero dell’Ambiente e la Regione e in quell’occasione facemmo rilevare come le Aziende, anche quelle esistenti, riscontravano grandi problemi per colpa del Sin e della burocrazia. Chiedemmo una circolare che snellisse e desse l’opportunità alle Amministrazioni Comunali di agevolare e velocizzare i procedimenti edilizi. La verità è che non si è fatto nulla, le istanze dei Sindaci sono state inascoltate e nel frattempo siamo stati costretti a prenderci mille responsabilità. Oggi in vista delle elezioni regionali ci si sveglia puntualmente. Buschini sa che per ottenere un nulla osta paesaggistico in Regione servono due anni e mezzo? È quello che è accaduto ad un’azienda di Patrica per la costruzione di una semplice pensilina”.
Lo dichiarano il sindaco di Patrica di Fdi Lucio Fiordaliso e il senatore Massimo Ruspandini, già protagonista di emendamenti, interrogazioni parlamentari sulla questione del Sin.
