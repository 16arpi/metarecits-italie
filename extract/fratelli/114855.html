Bankitalia. Fazzolari: Da M5S fake news. Nazionalizzazione non mette a rischio Enti previdenziali e fondi pensione

“E’ priva di qualsiasi fondamento la notizia diffusa dal sottosegretario dell’Economia e delle Finanze, Alessio Villarosa del MoVimento 5 Stelle, secondo cui il disegno di legge di Fratelli d’Italia sulla nazionalizzazione metterebbe a rischio gli Enti previdenziali e i fondi pensione che hanno quote di partecipazione in Bankitalia. Una fake news che sembra strizzare l’occhio a banchieri, alla grande finanza e a usurai preoccupati di riportare sotto controllo pubblico la Banca centrale e le sue riserve auree. Si tratta di un grottesco esempio di chi parte rivoluzionario con il forcone e finisce valletto di corte a sventolare il signorotto di turno. FdI e Giorgia Meloni hanno sempre dichiarato che le azioni di Bankitalia detenute da privati sarebbe state acquistate dallo Stato, senza perciò alcuna perdita da parte di questi. Il tutto attraverso un meccanismo studiato nel dettaglio da FdI che non comprometterebbe le casse pubbliche”. Lo dichiara il senatore di Fratelli d’Italia, Giovanbattista Fazzolari, vicepresidente della Commissione parlamentare per il controllo sull’attivita’ degli enti gestori di forme obbligatorie di previdenza e assistenza sociale.
