Migranti, Cirielli: “Draghi e Lamorgese prendano esempio dalla Francia, difendiamo i nostri confini”

“Le autorità francesi hanno rifiutato l’ingresso nel loro Paese a 23.537 migranti irregolari provenienti dall’Italia in cinque mesi (da novembre 2020 a marzo 2021). In Italia, invece, continuano ad arrivare migliaia di clandestini nel silenzio assordante del Governo: è una vergogna”. Lo dichiara, in una nota, il Questore della Camera e membro della Commissione Affari Esteri Edmondo Cirielli, a seguito della pubblicazione sul quotidiano “Le Figaro’” di un rapporto della Polizia di frontiera francese: “Il premier Draghi e il ministro Lamorgese prendano esempio dalla Francia e si leggano bene Le Figaro’. Non credo, infatti, che Macron, da sempre amico di Letta e del Pd, possa essere tacciato di essere un pericoloso fascista o razzista. L’invasione dei migranti irregolari, favorita in Italia anche dalle Ong sponsorizzate dalla sinistra, si può e si deve fermare: finora, nonostante il cambio di maggioranza, è mancata però la volontà politica. Mi auguro quindi – conclude Cirielli – che vi sia un immediato cambio di passo, come sollecitato più volte da Fratelli d’Italia e Giorgia Meloni, attraverso l’istituzione del blocco navale e il rafforzamento dei rimpatri: questa è l’unica strada per difendere i nostri confini e garantire la sicurezza degli italiani”.
