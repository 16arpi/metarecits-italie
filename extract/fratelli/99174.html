Finmeccanica-Campania, Taglialatela: No alla chiusura sedi Finmeccanica in Campania

“Quello a cui stiamo assistendo per l’incapacità del Governo è un attentato all’economia campana e al lavoro di ben 6500 dipendenti”. È quanto ha dichiarato il deputato di Fratelli d’Italia-Alleanza nazionale Marcello Taglialatela nel question time presentato al ministro per lo Sviluppo Economico Federica Guidi.
“Le sedi della Finmeccanica in Campania – ha spiegato Taglialatela – sono un’eccellenza che non possono essere né chiuse, né accorpate e, né tantomeno, trasferite all’estero o a privati. Sono a rischio il sistema missilistico dei siti Miseno e Flegrei, Alenia Aermacchi rischia di essere venduta a un gruppo privato. In tempi di crisi tutto è possibile, quindi anche una riorganizzazione. Ma questo è l’unico settore che non è stato toccato dalla crisi perché gli aerei e i treni continuano a essere costruiti in tutto il mondo e in Italia”.
“La risposta che ha dato oggi il ministro Guidi – ha aggiunto- è balbettante. Mi auguro soltanto che sappia essere più chiara quando dovrà replicare alla lettera che il presidente Caldoro le ha inviato a tutela delle sedi regionali di Finmeccanica”.
“Infine – ha concluso-  troviamo scandaloso che in questi giorni si parli di Finmeccanica per le vicende note e non per una politica economica e industriale che vuole penalizzare la Campania e il Mezzogiorno”.
