Giustizia, Cirielli: Regole chiare su toghe in politica

“Condivido la posizione di Autonomia & Indipendenza. Occorre regolamentare la carriera degli esponenti politici provenienti dalla Magistratura. La questione non è più rinviabile”. È quanto dichiara Edmondo Cirielli, deputato di Fratelli d’Italia-Alleanza Nazionale, responsabile del Dipartimento Giustizia del partito.
“Il problema non può essere il diritto all’elettorato attivo– spiega -. E’, però, evidente che un eventuale reingresso nei ruoli dell’amministrazione della giustizia debba avvenire in funzioni di natura amministrativa e non giurisdizionale”.
“Il governo e la maggioranza non tentino, ad ogni modo, di utilizzare la questione – conclude Cirielli – come il solito pretesto per delegittimare la Magistratura. Il Parlamento fa le leggi e, dunque, la politica doveva occuparsi di scrivere regole chiare. Ci auguriamo che il Pd di Renzi non provi a scaricare demagogicamente, come ha fatto in altre occasioni, il problema sulle Istituzioni. Sarebbe intollerabile”.
