Centrodestra, Meloni: FI è ritorno a passato, aperto problema di rappresentanza

Il video di Silvio Berlusconi «conferma quello che mi aspettavo: il ritorno al passato di Forza Italia e che il governo deve andare avanti. Due cose che non condivido. Officina per l’Italia? È la nostra sfida: la convergenza di percorsi politici diversi. Col ritorno di Forza Italia per tanti esponenti di destra, ma anche cattolici e liberali, si è aperto un problema di rappresentanza. A loro rivolgiamo il nostro appello per costruire un partito fondato sul merito in cui la classe dirigente viene selezionata dal basso».
  
È quanto ha dichiarato in un’intervista il presidente dei deputati di Fratelli d’Italia, Giorgia Meloni che domenica scorsa dal palco di “Atreju 2013” ha lanciato la piattaforma programmatica “Officina per l’Italia”.
Il ritorno al simbolo di Alleanza nazionale «Non è una questione centrale. Io non ho rinnegato nessuna idea da quando ho 16 anni ma non ho bisogno di usare un simbolo in maniera strumentale per dimostrare che ho una storia politica. Flavio Tosi? Con lui in in comune c’è l’idea che la politica parte dal territorio e non dal Transatlantico. Il suo apporto è un apporto molto positivo e mi auguro che parteciperà alle primarie del centrodestra. Comunque patria e federalismo sono perfettamente compatibili», ha spiegato Giorgia Meloni.
Roma, 20 settembre 2013
