Immigrazione, Meloni: Con Triton cambia poco, sempre l&#8217;Italia&#8230;

…SE NE DOVRA’ OCCUPARE. «Indipendentemente dal fatto che si sostituiscano le navi, se è come dice Alfano, questi immigrati che verranno raccolti in mare sempre in Italia verranno portati e sempre l’Italia dovrà occuparsene.

Questo accadrà fino a quando noi non chiederemo l’unica modifica che può veramente far occupare l’Europa del problema immigrazione: la distribuzione equa dei richiedenti asilo in tutti i 28 Paesi dell’Unione europea. È inutile che si prendano e si continuino a mettere in Italia, perché significa che l’Italia viene ugualmente lasciata da sola come accadeva prima. Temo che con Triton cambi molto poco. E lo dimostra il fatto che qualche giorno fa alla Camera nel decreto stadi curiosamente c’era una norma che stanziava altri 62 milioni di euro proprio per Mare Nostrum e per l’accoglienza degli immigrati, a fronte di una norma contenuta nella legge di stabilità che toglie 100 milioni di euro al fondo per le non autosufficienze che finanzia interventi a favore dei disabili gravi e gravissimi. Il governo continua a occuparsi di solidarietà solo quando si tratta di cittadini non italiani ed evidentemente, anche nel rapporto con l’Europa, cambia molto poco».
Lo ha detto a Bologna il presidente di Fratelli d’Italia-Alleanza Nazionale, Giorgia Meloni, a margine della presentazione del candidato del centrodestra alla Presidenza della Regione Emilia-Romagna, Alan Fabbri.
