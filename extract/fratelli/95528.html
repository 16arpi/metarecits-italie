Rai, Crosetto: Gubitosi ha superato peggiori esempi clientelismo Prima Repubblica

«Sulla Rai Renato Brunetta apre un tema vero. Io stesso, senza darne comunicazione esterna, ho scritto nella mia qualità di coordinatore nazionale di Fratelli d’Italia al presidente, al direttore generale e al CdA dell’azienda lamentando la censura da parte soprattutto dei vari Tg nei confronti delle opposizioni. Su questo tema Brunetta non può lamentarsi perché il Pdl ha spazi simili al Pd. Da parte dei vertici Rai non c’è stata alcuna risposta. Sarà che sono intenti a riempire l’azienda con i loro uomini. Suggerisco a Brunetta e al presidente della Commissione Vigilianza Rai di farsi illustrare quanti sono gli ex collaboratori di Gubitosi nei suoi precedenti incarichi privati che casualmente, in un momento di crisi e di conti in rosso, hanno trovato un incarico ben remunerato in Rai. E per fortuna che ci spiegavano che servivano i tecnici per avere un’amministrazione sana. Gubitosi ha superato i peggiori esempi di clientelismo della Prima Repubblica. Ed in più si permette di dare lezioni di efficienza e di politica industriale».
È quanto dichiara il coordinatore nazionale di Fratelli d’Italia, Guido Crosetto.
Roma, 19 luglio 2013
