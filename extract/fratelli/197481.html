Manovra: misure concrete per famiglie e imprese

“Una manovra seria e responsabile quella del governo Meloni, che vale più di 30 miliardi di euro, nel pieno rispetto degli obiettivi del programma elettorale del centrodestra. Al centro dell’azione ci sono ancora le famiglie italiane. Milioni di euro vengono investiti a favore della natalità e a sostegno dei ceti medio-bassi. Si tratta di misure attese da anni, su temi che, almeno a parole, sono sempre stati cari alla sinistra, ma per i quali finora non era mai stata intrapresa alcuna azione concreta.
Gli interventi a favore del lavoro e delle imprese previsti nella Legge di Bilancio 2025 relegano definitivamente nel dimenticatoio mancette elettorali, a partire dal reddito di cittadinanza e dal Superbonus, il cui unico risultato e’ stato quello di sfasciare i conti dello Stato. Prive di alcun riscontro si dimostrano essere state anche le infauste chiaroveggenze della sinistra che, con un’Italia a guida Meloni, preannunciava crack economici e crisi sociali irreversibili. Amenità smentite da incontrovertibili dati economici e dal giudizio delle maggiori agenzie di rating che, invece, premiano questo governo ritenendolo serio ed affidabile. A tacere delle sistematiche fake news riguardanti la sanità e il suo finanziamento, il più imponente in valore assoluto mai registrato in detto ambito”.
Lo dichiara in una nota Tommaso Foti, capogruppo di Fratelli d’Italia alla Camera.
