FdI-AN Toscana: Uno sportello per vittime pedofilia con fondi che la Toscana eroga per i trans

“Aprire uno sportello dedicato all’ascolto ed al sostegno psicologico alle vittime della pedofilia garantendogli una adeguata copertura finanziaria”. Questa la proposta contenuta in una mozione del Gruppo regionale di Fratelli d’Italia alla vigilia della ‘Giornata Nazionale della lotta alla pedofilia ed alla pedopornografia’. “Il problema dei reati sessuali e della violenza sui minori ha assunto, negli ultimi tempi, proporzioni allarmanti” sottolineano Giovanni Donzelli, Paolo Marcheschi e Marina Staccioli “e recenti indagini hanno evidenziato come in Italia, nel giro di un solo anno, i casi siano addirittura triplicati, dato questo che tuttavia risulta essere parziale visto che molti abusi e violenze sui minori non vengono neppure denunciati”.  
“Noi riteniamo che, al di là delle normali attività di contrasto al fenomeno come una investigazione mirata ed una prevenzione accurata, occorra necessariamente mettere in campo risorse da destinarsi al sostegno psicologico alle vittime delle violenze e degli abusi. A tale proposito, oltre alle ordinarie strategie terapeutiche rivolte ai minori, proponiamo l’apertura di uno sportello ad hoc dotato di stanziamenti sufficienti alla finalità che si prefigge”.
“Nel caso ci fosse una carenza di tali risorse,” concludono i consiglieri di FDI-AN “si potrebbe prevedere uno spostamento dei fondi attualmente utilizzati per il sostegno psicologico ai transessuali attuato tramite l’apposito consultorio di Torre del Lago”.
Firenze, 8 maggio 2014
