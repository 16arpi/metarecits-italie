Iva, Meloni: Governo dica prima del voto se aumenterà o no

“Di Maio e compagnia continuano a dire che ‘non faranno aumentare l’iva’ ma in Parlamento hanno portato e votato un Documento di economia e finanza nel quale c’è scritto che l’Iva aumenterà nel 2020. Si stima una stangata di quasi mille euro a famiglia, che per l’economia italiana rappresenta praticamente il colpo di grazia. Quello che Fratelli d’Italia continua a chiedere al governo è di far sapere agli italiani prima del 26 maggio, e dunque prima del voto alle europee, se l’Iva aumenterà o no e se le famiglie avranno dal 1 gennaio 2020 una stangata da mille euro oppure no”.
Lo ha detto il presidente di Fratelli d’Italia, Giorgia Meloni, a “Non Stop News”, il programma di approfondimento politico condotto da Pierluigi Diaco, Fulvio Giuliani e Giusi Legrenzi su Rtl 102.5 e in contemporanea sui canali 36 del Dt e 750 di Sky.
