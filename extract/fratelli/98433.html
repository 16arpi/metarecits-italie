Greta e Vanessa, Cirielli: Facevano parte di Ong pagate con soldi pubblici?

“La vicenda di Greta e Vanessa merita un approfondimento. È grave che con i soldi di tutti i cittadini il Governo Renzi paghi un riscatto incredibile per due ragazze che si recano…

…in posti pericolosissimi a sostenere, peraltro, più che generici valori terzomondisti e pseudo-pacificisti, parti di un conflitto armato. È grave anche che grazie all’Italia vengono finanziate pericolose organizzazioni terroristiche, ma cosa ancor più grave è il sistema che c’è dietro”. È quanto dichiara Edmondo Cirielli, deputato di Fratelli d’Italia-Alleanza Nazionale.
“Le due cosiddette cooperanti – aggiunge – facevano parte di Organizzazioni non Governative pagate con denaro pubblico della cooperazione internazionale? E se fosse così, con quale criterio sono state scelte? Sarebbe interessante capire quale Organizzazione le pagava e quanto. Sarebbe gravissimo se questa Ong appartenesse a quella costellazione di associazioni che si chiamano Ong e che, poi, sono quasi tutte legate al Pd e che sono diventate, in realtà, un modo per finanziare il clientelismo del Partito democratico, o peggio ancora, come nella vicenda Buzzi di Mafia Capitale, il Pd stesso come forma di finanziamento illecito”.
“Cosa ne pensa il magistrato Raffaele Cantone, ai vertici dell’anticorruzione? Parliamo di centinaia di milioni di euro, soldi pubblici della cooperazione internazionale, su cui a causa di una legge approvata dal Governo Renzi alla chetichella, non ci potrà essere alcun controllo con sprechi e corruzioni indicibili. È arrivato il momento di fare chiarezza in questo delicato settore”.
“Presenterò – conclude Cirielli – un’interrogazione al Ministero degli Esteri per accertare la verità su questa vicenda”.
Roma, 17 gennaio 2015
