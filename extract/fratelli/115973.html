Rauti: Commenti sessisti verso donne centrodestra mostra  vero volto sinistra

“Da tempo e non solo recentemente si è scatenata una vera e propria campagna disgustosa fatta di commenti sessisti da parte di gruppi social di sinistra. Il presidente di FdI Giorgia Meloni, la nostra collega di partito Daniela Santanché, il capogruppo al Senato di Forza Italia Anna Maria Bernini e la collega leghista Lucia Borgonzoni sono le ultime vittime in ordine di tempo, fatte oggetto di spregevoli e inaccettabili frasi. Il che, purtroppo, mostra – nel silenzio generale delle femministe – quanto si sia ancora lontani dal rispetto del pensiero altrui; inoltre la stessa sinistra che pretende la solidarietà collettiva su questi temi è quella più assente e silente – anche al livello istituzionale – quando si tratta di offese sessiste rivolte alle donne di destra. Insomma, come si dice: ‘predicare bene ma razzolare male’ e, più semplicemente, essere ipocriti ed incoerenti”. E’ quanto dichiara il vicepresidente vicario del gruppo di Fratelli d’Italia al Senato, Isabella Rauti e responsabile Pari opportunità dell’Esecutivo nazionale.
