Rai, Filini: chiesta audizione rappresentati dei lavoratori


“In occasione dell’Ufficio di Presidenza della Commissione Vigilanza Rai Fratelli d’Italia ha formalizzato la richiesta di audizione urgente dei sindacati dei lavoratori della Concessionaria del Servizio Pubblico Radiotelevisivo i quali, unitariamente, hanno proclamato lo stato di agitazione che, il prossimo 26 di maggio culminerà in uno sciopero generale.
Le motivazioni che animano questa protesta sono gravi e molto articolate, riguardano pressoché tutti gli ambiti dell’Azienda e spaziano dalla situazione finanziaria al piano di ristrutturazione immobiliare sino al piano industriale ed alla valorizzazione di centri di produzione e sedi regionali.
Riteniamo doveroso che la Commissione inizi le sue attività effettuando una profonda ricognizione dello stato in cui versa la RAI, e che questa ricognizione debba partire proprio da coloro che del Servizio Pubblico televisivo, radiofonico e multimediale sono i primi artefici e custodi: i lavoratori.” 

Lo dichiara in una nota Francesco Filini, capogruppo di Fratelli d’Italia in Commissione vigilanza Rai.


