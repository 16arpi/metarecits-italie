Eur spa, Rampelli: Franceschini mantenga parola

“Lettera su patrimonio immobiliare consegnata al Capo dello Stato” “Perché lo Stato dovrebbe far pagare a una società pubblica, Irvimit, l’acquisto dei 5 edifici di pregio dell’Eur Spa…

… invece di procedere alla sua ricapitalizzazione? Che cosa si nasconde dietro questa operazione? Non vorremmo che il governo si stesse preparando a una modifica del codice dei beni culturali, nascondendola tra i vari commi di provvedimenti incomprensibili, per avere mani libere. E nemmeno che si voglia dare un senso a una società fin qui inutile che si trova un capitale sociale fermo attraverso l’uccisione dell’Eur spa. Esiste già una società pubblica che funziona come un orologio nella gestione e valorizzazione di edifici di pregio, non servono avventure per far contento qualche burocrate del Mef. Abbiamo appreso che i ministri Padoan e Franceschini e il sindaco di Roma Marino s’incontreranno domani per rispondere alle richieste dell’Eur Spa  sulla procedibilità alla vendita, così come previsto secondo la modifica, illegittima, allo Statuto. Ci auguriamo che Franceschini mantenga il punto sulla non procedibilità. Infine, nell’ambito dell’incontro con il presidente della Repubblica Sergio Mattarella di giovedì scorso, ho consegnato al capo dello Stato una lettera sul caso Eur E sono sicuro che il Presidente interverrà”. E’ quanto ha dichiarato il capogruppo di Fratelli d’Italia-Alleanza nazionale alla Camera dei deputati Fabio Rampelli.
