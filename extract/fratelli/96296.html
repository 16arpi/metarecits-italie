Difesa, Cirielli: Superare blocco stipendi

«Il Pd di Renzi dimostri con i fatti di tenere a cuore il comparto Sicurezza e Difesa e si attivi per superare il blocco degli stipendi iniziato nel 2011. Non lasci cadere nel vuoto le richieste dei Cocer che attendono risposte e proposte concrete per reintegrare le retribuzioni 2013 e cancellare il taglio previsto per il 2014». È quanto dichiara Edmondo Cirielli, deputato di Fratelli d’Italia e componente dell’Ufficio di Presidenza di Montecitorio.
  
 
«Le preoccupazioni che, in queste ore, stanno esprimendo i sindacati di polizia e i rappresentanti delle Forze Armate siano raccolte immediatamente dal Governo. In questi anni, i tagli subiti hanno mortificato le donne e gli uomini in divisa. Rivolgo, pertanto, un appello al ministro della Difesa, Mario Mauro affinché i provvedimenti legislativi che si stanno studiando siano rispettosi del lavoro di chi tutela la nostra sicurezza e prevalga il dialogo con la rappresentanza sindacale. Era necessario che, così come si è fatto giustamente con gli insegnanti e le altre categorie del pubblico impiego, si facesse innanzitutto per i militari che, secondo il principio di specificità, dovrebbero avere un trattamento più equo, non certamente peggiore degli altri. Ricordo, infine, che nella scorsa legislatura, proprio su proposta del Pd, tutti i gruppi avevano preso l’impegno di non prorogare il blocco. Non vorremmo che quella proposta valesse solo per un Pd di opposizione…», aggiunge Cirielli.
Roma, 22 gennaio 2014
