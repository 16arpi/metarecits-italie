Sicurezza, Fidanza: Alfano Ministro di un Governo disastroso

«Il ministro Alfano, senza vergogna, promette impegno nel contrasto al terrorismo internazionale, per la sicurezza delle città e per la certezza della pena: una dichiarazione surreale.

Stiamo parlando del Ministro degli Interni di un governo che ha avallato le folli sanzioni europee alla Russia che stanno minando la possibilità di costruire un’alleanza internazionale decisiva per debellare l’Isis e sul piano interno stiamo ancora aspettando un provvedimento che, ad esempio, privi della cittadinanza quei cittadini italiani che si ritrovassero a fiancheggiare il terrorismo, così come ha fatto Cameron in Gran Bretagna».
È quanto dichiara Carlo Fidanza, componente l’Ufficio di Presidenza di Fratelli d’Italia-An.
«Parliamo di una maggioranza che ha abolito il reato di clandestinità e dello stesso Ministro che, con la sciagurata operazione Mare Nostrum, ha riempito l’Italia di clandestini e di profughi sbattuti nelle periferie degradate delle grandi città o in piccoli comuni senza la minima programmazione e spesso senza nemmeno identificazione e controlli sanitari. Tra loro anche molti possibili jihadisti, come risulta dagli allarmi dei nostri servizi di intelligence. E parliamo di una maggioranza che si è contraddistinta per ripetuti decreti svuotacarceri, alla faccia della tanto declamata certezza della pena. Sarebbe bello il magico mondo di Alfano se non stridesse con la realtà di un governo che su sicurezza e immigrazione sta facendo solo disastri», aggiunge Fidanza.
