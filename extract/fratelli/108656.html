Sud, Cirielli: Pentimento tardivo. Contratto mortifica Mezzogiorno. Colpevole silenzio degli eletti di Lega e M5S

“Il maldestro tentativo di rimettere il tema Sud nel contratto di governo tra Lega e M5s appare non solo un tardivo pentimento ma un’ulteriore mortificazione per i cittadini del Mezzogiorno”: lo afferma in una nota Edmondo Cirielli, Questore della Camera dei Deputati e deputato di Fratelli di Italia.
“Al netto di spot e slogan elettorali, ricordiamo tutti l’annuncio di Matteo Salvini di trasferire al Sud la sede di alcuni ministeri, il futuro governo Lega-M5S sta mostrando il vero volto impegnato a tutelare esclusivamente gli interessi del Nord” spiega Cirielli
“E’ grave se il prossimo esecutivo non ponesse al centro dell’agenda politica un piano per il potenziamento delle Infrastrutture nel Mezzogiorno e un programma di incentivi per l’occupazione dei giovani. Mi auguro –  conclude Cirielli – che gli eletti al Sud di Lega e M5S, oggi in colpevole silenzio, facciano sentire la propria voce in sede parlamentare per difendere gli interessi dei cittadini che con il loro voto ne hanno determinato l’elezione”
