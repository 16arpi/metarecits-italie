Gastronomia, Scurria: Diffondiamo la nostra cultura e le nostre tradizioni

“La gastronomia è diventata una forma di espressione artistica e culturale sempre più importante, con ripercussioni sulle relazioni sociali e sul turismo. La relazione che abbiamo votato oggi in Pe evidenzia la necessità di tutelare un patrimonio inestimabile per l’intera Europa e in particolare per l’Italia. E’ necessario far conoscere la varietà e la qualità delle regioni, dei paesaggi e dei prodotti che sono alla base della nostra gastronomia.
  
Perché non è soltanto una forma d’arte elitaria basata sulla preparazione del cibo, ma riflette anche il riconoscimento del valore delle materie prime di cui si serve, della loro qualità e della necessità di raggiungere l’eccellenza in tutte le fasi di trasformazione degli alimenti. Anche attraverso la tutela del patrimonio architettonico dei mercati tradizionali di alimenti, delle aziende vinicole e di tutto ciò che ruota intorno alla gastronomia, possiamo diffondere la nostra cultura e vantare uno stile di vita unico a livello internazionale, ovviamente nel rispetto delle usanze locali”.   
E’ quanto dichiara l’eurodeputato di Fratelli d’Italia – Alleanza Nazionale, Marco Scurria
Strasburgo 12 marzo 2014
 
