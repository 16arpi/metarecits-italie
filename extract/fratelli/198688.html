Turismo: record di presenze, superata la Francia

“L’Italia centra un nuovo record. Dopo l’occupazione e lo spread adesso tocca al turismo. I dati Istat, infatti, certificano una crescita record nel 2024 con un boom di visitatori stranieri e un aumento significativo delle presenze negli esercizi ricettivi, posizionandoci davanti alla Francia. Un risultato straordinario che conferma il lavoro del governo Meloni per rendere centrale il turismo nell’economia nazionale. I tempi della sinistra in cui il comparto turistico era abbandonato e considerato secondario è finito, la valorizzazione delle bellezze e della cultura italiana con Fratelli d’Italia al governo è diventata una splendida realtà”. Lo dichiara il capogruppo di Fratelli d’Italia alla Camera dei deputati, Galeazzo Bignami.
“Nel quarto trimestre del 2024 il turismo in Italia ha registrato un record eccezionale. Con 458,4 milioni di presenze nell’arco dei dodici mesi abbiamo superato anche la Francia attestandoci al secondo posto, tra i Paesi europei, seguendo la Spagna. Un nuovo attestato di gradimento verso le bellezze della nostra Nazione ma anche di lungimiranza di vedute del governo Meloni che ha sempre puntato sul settore turismo come traino della nostra economia”, aggiunge il deputato di Fratelli d’Italia Gianluca Caramanna, consigliere del ministro del Turismo.
