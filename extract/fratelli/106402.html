Giornalisti, Rampelli: Solidarietà ai professionisti sempre più in pericolo

“Nuova aggressione a giornalisti mentre svolgevano il loro importante contributo contro la violenza e la criminalità. Oggi  è successo alla troupe  di Striscia  mentre a Bologna riprendevano lo spaccio alla Montagnola. Ieri, il giornalista del Messaggero Marco Pasqua è stato pesantemente minacciato e insultato da giovani teppisti sotto  il quotidiano che protestavano contro l’inchiesta  sul drammatico spaccio di sostanze stupefacenti in un liceo romano. Tutto questo sta succedendo a neppure una settimana dalla terribile testata inferta da Roberto Spada al giornalista di Nemo, Davide Piervincenzi. Rinnoviamo la nostra solidarietà a questi coraggiosi professionisti che più di tutti oggi denunciano lo stato di degrado e di abbandono delle nostre città.  Il loro lavoro dimostra, purtroppo sulla loro pelle, che oltre alla indispensabile tutela della libertà di stampa, c’è un  problema sempre più  grave di sicurezza nazionale”. E’ quanto dichiara il capogruppo di Fratelli d’Italia-Alleanza nazionale Fabio Rampelli che domani parteciperò a Ostia alla manifestazione organizzata dall’Associazione Stampa Romana a difesa della libertà di stampa.
