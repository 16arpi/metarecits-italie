Roma, Meloni: Dichiarazioni Di Maio offendono intelligenza romani, m5s non usi tavolo interistituzionale per fare campagna elettorale

«Da quando governano in Italia e sono la prima forza politica del Parlamento Di Maio e il M5S hanno bocciato tutte le proposte di Fratelli d’Italia per riconoscere poteri e risorse per Roma e rafforzare il suo ruolo di Capitale. L’ultima in ordine di tempo è quella presentata alla manovra finanziaria per stanziare un miliardo di euro in più per la città. Oggi a freddo si lanciano in grandiosi complimenti perché la Raggi, alla fine della sua consiliatura e dopo 5 anni di immobilismo totale, si è decisa a creare un tavolo interistituzionale che noi chiediamo dall’inizio della consiliatura. Queste dichiarazioni smascherano l’ipocrisia dei grillini e offendono l’intelligenza dei cittadini. Di Maio crede davvero che i romani sono così stupidi da non notare la tempistica delle sue parole e che tutto questo dinamismo nasce solo perché tra qualche mese si vota? Abbiamo dato la disponibilità a partecipare al tavolo perché per Roma ci siamo sempre ma il M5S non usi questa iniziativa per fare campagna elettorale».
 
È quanto dichiara il presidente di Fratelli d’Italia, Giorgia Meloni.
 
