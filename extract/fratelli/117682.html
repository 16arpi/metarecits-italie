Coronavirus, Cirielli: Il Governo garantisca posti nei reparti di rianimazione degli ospedali

“Il Governo eviti che il sistema sanitario nazionale vada in tilt e garantisca il ricovero a tutti i cittadini sospettati di essere affetti dal Coronavirus”. A chiederlo è il Questore della Camera Edmondo Cirielli (FdI): “Con il numero dei malati in aumento, e di fronte a scenari che potrebbero essere ben peggiori, la maggioranza tenga conto della denuncia del Ministro Speranza e non si giri dall’altra parte. E’ necessario che, in tempi brevi, venga varato un Piano Straordinario  per aumentare i posti letto nei reparti di  Rianimazione in tutti gli ospedali italiani. Il Governo, inoltre, stanzi subito i fondi necessari anche per l’acquisto di nuovi macchinari e l’assunzione, qualora fosse necessario, di nuovo personale sanitario. La salute degli italiani va tutelata fino in fondo con atti concreti. Siamo in piena emergenza e non si può perdere altro tempo” conclude Cirielli.
