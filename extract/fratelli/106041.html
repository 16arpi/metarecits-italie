Sicilia, Pappalardo: Per on. La Via, FdI non era impresentabile quando in estate cercava sostegno alla sua candidatura

“Leggo che l’on La Via si scaglia contro Giorgia Meloni perché il presidente di Fratelli d’Italia avrebbe avuto l’ardire di dichiarare che l’Italia non può essere trattata in Europa come se fosse il Liechtenstein. Il lucido parlamentare europeo ritiene che per aver fatto questo esempio la Meloni non saprebbe quali siano le nazioni della UE, poiché il Liechtenstein non ne fa parte. Geniale intuizione: se la Meloni avesse citato la ‘Repubblica delle banane’ La Via avrebbe fatto un comunicato per dire che la ‘repubblica delle banane’ non esiste?
La verità è che ad alcuni esponenti brucia parecchio la coerenza che Fratelli d’Italia ha chiesto e ottenuto nella composizione della coalizione di centrodestra a sostegno di Nello Musumeci alle elezioni regionali in Sicilia. E forse a La Via particolarmente, giacché ricordiamo le decine di telefonate e messaggi che durante l’estate ha inoltrato ai nostri dirigenti cercando sostegno alla sua candidatura. Allora Fratelli d’Italia non gli sembrava cosi impresentabile? Però, si sa, chi come La Via sta con Alfano ha opinioni variabili a giorni alterni secondo la convenienza del momento”.
È quanto dichiara Sandro Pappalardo coordinatore regionale in Sicilia di Fratelli d’Italia.
