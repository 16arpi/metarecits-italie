Bolkestein, Meloni in piazza: Governo apra vertenza con Ue per stralciare da direttiva ambulanti e balneari


«Fratelli d’Italia è scesa in piazza oggi con gli operatori del commercio ambulante e con i balneari e ormeggiatori. Chiediamo al governo di aprire una vertenza con l’Ue per togliere queste due categorie dalla direttiva Bolkestein perché sono delle specificità italiane. Altre nazioni lo hanno fatto, come nel caso dell’Olanda con i mercati dei fiori, e Spagna e Portogallo con i balneari e dunque può e deve farlo anche l’Italia. Questa è una battaglia di giustizia e noi siamo al fianco di lavoratori onesti mentre abbiamo ormai dei governi che imbeccati quei burattinai dell’Ue fanno di tutto per ammazzare il piccolo a favore del “grande”. Noi invece stiamo col piccolo: non stiamo con il mercato finanziario ma stiamo col mercato rionale e anche di questo, della difesa dell’identità, della specificità e del lavoro italiano parleremo il 25 marzo all’evento “Italia sovrana in Europa” che abbiamo organizzato a Roma al centro congressi ‘Angelicum’ di via IV Novembre».
È quanto ha detto il presidente di Fratelli d’Italia, Giorgia Meloni che questa mattina è intervenuta alle manifestazioni organizzate dagli ambulanti in piazza della Repubblica e dai balneari in piazza Montecitorio.
