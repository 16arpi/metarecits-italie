Imprese, Crosetto: servono interventi straordinari per PMI

Oggi tutti si accorgono che le imprese italiane stanno morendo. Oggi. Da tre anni provo a portare avanti le ragioni delle difficoltà e della sofferenza di artigiani, commercianti e agricoltori senza trovare alcun interesse e quindi mi disgusta vedere oggi tutti pronti a parlare del tema. Sia Tremonti e Berlusconi, sia Monti, sia la sinistra non si sono mai posti il problema di pensare alla colonna vertebrale di questo paese, cioè le piccole e medie aziende.
  
Ancora oggi parlano di riduzioni future di tasse senza capire che il problema era da affrontare ieri, senza sapere che nelle prossime settimane, mesi si aprirà una voragine di fallimenti, che a cascata contageranno un sistema indebolito da anni di disattenzione. Servono interventi straordinari e consistenti. Serve immettere liquidità immediata pagando ogni debito della pubblica amministrazione, serve liberare le risorse che sono ferme nelle casse degli enti locali, servono fondi da mettere a disposizione attraverso i consorzi fidi, serve il blocco delle azioni giudiziarie e dei pignoramenti, serve l’abrogazione Irap almeno quando porta in perdita. Servono cose di cui Bersani, Tremonti, Berlusconi e Monti non parlano, perché non conoscono questa realtà, se non quando la leggono sulla prima pagina di un quotidiano.
 
È quanto dichiara Guido Crosetto, fondatore di ‘Fratelli d’Italia – Centrodestra nazionale’. 
