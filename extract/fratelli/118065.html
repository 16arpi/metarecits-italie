Coronavirus, Fidanza: Zingaretti dice che UE ci aiuta per spianare la strada a MES

“Nicola Zingaretti , l’uomo dell’ ‘allarmismo ingiustificato’ e degli aperitivi anti-contagio, ha proclamato il sacro verbo: ‘Basta sciocchezze, senza Europa non ce l’avremmo mai fatta!’. Sarebbe comico se non fosse tragico per il livello di sudditanza mentale che dimostra. Ed è falso. In primo luogo perché purtroppo non ce l’abbiamo fatta e al momento abbiamo più morti che in Cina” . È quanto dichiara il Capodelegazione di Fratelli d’Italia al Parlamento Europeo Carlo Fidanza in un video postato sulla sua pagina Facebook. “In secondo luogo perché finora dall’Europa abbiamo avuto la totale assenza nella prima fase, la mancanza di protocolli comuni per catalogare contagi e decessi, il blocco delle esportazioni delle mascherine da Germania e Francia, l’incapacità di contrastare la discriminazione dei prodotti agroalimentari italiani e in ultimo le vergognose dichiarazioni della Lagarde che hanno fatto registrare il più grave crollo della Borsa italiana negli ultimi decenni con decine di miliardi di euro evaporati. Questi sono i fatti. Poi, quando Germania e Francia hanno iniziato ad avere paura, sono arrivate le aperture, i piani di acquisto dalla Bce e le aperture sul patto di stabilità dalla Commissione Europea.  Raccontare agli italiani che l’Europa ci aiuta serve a spianare la strada al MES che Conte, Zingaretti e compagni vogliono farci attivare per renderci di nuovo schiavi”.
