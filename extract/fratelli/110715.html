Numero chiuso, Rampelli: Il Governo del copia incolla&#8230; ma va bene così. Politicamente per noi sarà una vittoria

“Prendiamo atto che il governo sta di fatto conferendo a Fratelli d’Italia il ruolo di governo ombra. Dalle misure per la sicurezza e abrogazione della cosiddetta protezione umanitaria alle iniziative del ministro della Salute, è un copia incolla delle proposte contenute nel nostro programma elettorale e delle battaglie svolte nella scorsa legislatura e nell’attuale. Oggi, la ministra Giulia Grillo annuncia la volontà di abolire il numero chiuso a Medicina: una nostra richiesta formulata già in passato attraverso atti parlamentari oggi confermati con una proposta di legge e una mozione. Non si tratta di eliminare la selezione, ma di qualificarla spostandola dall’attuale ‘terno a lotto’ rappresentato dai test di accesso, alla selezione sul rendimento nel ciclo di studio. Insomma, tutto tranne i quiz, che generano il solito sottobosco di corsi onerosi e opachi.
Infine, non si può non evidenziare che abbiamo generato un ‘turismo’ formativo  verso Spagna, Bulgaria, Romania, Croazia dove i nostri  studenti alloggiano, mangiano, vivono, acquistano libri e frequentano corsi. Invece di essere noi hub universitario per gli studenti euro mediterranei, come è stato negli anni ‘80 e ‘90, facciamo fare i ‘fuori sede’ ai nostri giovani in altre Capitali, infliggendo sacrifici inauditi alle famiglie italiane. La proposta di legge di FDI seguirà dunque lo stesso iter del futuro provvedimento del governo”.

È quanto dichiara il vicepresidente della Camera dei deputati Fabio Rampelli di Fratelli d’Italia
