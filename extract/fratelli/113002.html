Sanità. Cirielli: In Basilicata promosso manager arrestato. Interrogazione ai Grillo e Bonafede

“In Basilicata il sistema clientelare del Pd nella sanità prova a sopravvivere anche alle inchieste della magistratura. Sarebbe grave se le notizie riportate in queste ore dagli organi di stampa dovessero risultare fondate. L’ex direttore generale dell’Asm, Pietro Quinto, già indagato e arrestato nell’ambito dell’inchiesta sui presunti concorsi truccati in Sanità, insieme all’ex presidente Marcello Pittella e ad altri dirigenti sparsi tra aziende ospedaliere e aziende sanitarie, sarebbe stato scelto per guidare l’Unità Operativa Complessa Attività amministrative distrettuali. Una nomina che non solo rappresenta un chiaro segnale di sfida verso i magistrati ma anche un tentativo di mantenere poltrone in piena campagna elettorale. Presenterò un’interrogazione ai ministri della Salute, Giulia Grillo, e della Giustizia, Alfonso Bonafede, affinchè adottino tutti i provvedimenti del caso per fermare l’ennesimo vergognoso tentativo di gestire enti pubblici per finalità elettorali”. E’ quanto dichiara in una nota, Edmondo Cirielli, Questore della Camera dei Deputati e commissario Fdi in Basilicata
