Rai. FdI: oggi in Vigilanza nata maggioranza M5S-Pd. Fatto grave che conferma fine governo

“Oggi è ufficialmente nata una nuova maggioranza targata M5S e Pd. Infatti, grazie ai voti del Partito democratico nella Commissione parlamentare di Vigilanza sulla Rai è stata aprovata la risoluzione dei Cinquestelle sull’incompatibilità del doppio incarico di Marcello Foa come presidente della Rai e di RaiCom. Un fatto grave che conferma come questo governo non abbia più una maggioranza, dilaniata dai contrasti interni che ormai non riguardano soltanto le scelte economiche e strategiche della Nazione. Fratelli d’Italia ha votato contro la mozione perchè i pareri giunti in Vigilanza garantivano la piena legittimità dell’assunzione dei due incarichi da parte del presidente Foa. Quella del M5S era semplicemente una strumentalizzazione o una ‘ripicca’, ma niente a che vedere con il merito. Ci auguriamo che adesso la Lega metta fine a questo governo che tanto male sta facendo all’Italia e agli italiani”. Lo dichiarano la senatrice di Fratelli d’Italia, Daniela Santanchè, capogruppo in Commissione Vigilanza Rai e l’onorevole di FdI, Federico Mollicone.
