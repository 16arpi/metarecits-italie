Alemanno: dati Frontex confermano follia abolizione reato clandestinità

“I dati del Frontex, che indicano un aumento dell’ 823% di arrivi di migranti verso l’Italia nei primi 4 mesi del 2014, dimostrano che erano giuste le previsioni del Ministero degli Interni secondo cui ci sono dai 600 agli 800 mila nordafricani pronti a emigrare nel nostro Paese.
  
Questo rende ancora più folle la scelta operata da Pd, Forza Italia e Ncd di abolire il reato di immigrazione clandestina. In questo modo non sarà più possibile espellere nessun immigrato clandestino perché la trasformazione del reato in sanzione amministrativa rende tecnicamente impossibile l’espulsione degli immigrati.  Fratelli d’Italia – Alleanza Nazionale vuole permettere che l’ingresso nel nostro Paese avvenga soltanto per le persone che rispettano le nostre leggi e che vengono in Italia per lavorare. Per questo riteniamo indispensabile mantenere forte il freno all’immigrazione clandestina”. Lo dichiara Gianni Alemanno, membro dell’Ufficio di Presidenza di Fratelli d’Italia – Alleanza Nazionale. Roma, 14 maggio 2014
