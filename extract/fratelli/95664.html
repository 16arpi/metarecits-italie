Imu, Meloni: Sostituirla con altra tassa in inglese non significa cancellarla

«Se si parla di abolizione dell’Imu siamo favorevoli, se si parla di sostituzione dell’Imu con un’altra tassa in inglese non siamo favorevoli e non si può parlare di “cancellazione”. Fratelli d’Italia ha preso impegni molto chiari con gli italiani sul tema della prima casa, che per noi è un bene sacro, indisponibile, non tassabile e non pignorabile».
  
 
È quanto ha detto il presidente dei deputati di Fratelli d’Italia, Giorgia Meloni, intervenendo questa mattina a “Radio Anch’io” su Radio1.
«Il tentativo di continuare a tenere insieme una maggioranza composta da persone che la pensano in maniera diametralmente opposta su tutto e tutti produce purtroppo continui compromessi al ribasso. Quello che vediamo, in attesa di leggere i testi ufficiali del Governo, rischia di essere il gioco delle tre carte: aboliamo la rata dell’Imu, aboliamo la Tares e le facciamo pagare tutte e due agli italiani in inglese. Ma se la casa non è tassabile, allora non è tassabile né che si chiami Imu né che si chiami service tax», ha spiegato Meloni.
Roma, 30 agosto 2013
