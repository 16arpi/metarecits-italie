Coronavirus, FdI: Test rapido e tampone per forze ordine, forze armate e vigili del fuoco

“Fratelli d’Italia chiede al governo di sottoporre allo screening COVID19 gli uomini e le donne delle Forze dell’ordine, delle Forze armate e dei Vigili del fuoco che stanno prestando servizio in prima fila con gravi rischi per la loro salute e per quella dei cittadini. Rinnovando il nostro plauso agli uomini e alle donne in divisa che assieme all’encomiabile personale sanitario, stanno agendo con impegno e professionalità, chiediamo che tutte le categorie a rischio vengano sottoposte al test rapido e poi eventualmente  ai tamponi per prevenire ulteriori contagi anche tra le Forze dell’ordine e le Forze armate. Si tratta di un provvedimento indispensabile per individuare anche i portatori asintomatici che inconsapevolmente costituiscono fonte di grave contagio, una reale esigenza precauzionale che non può non essere condivisa anche dal governo. Ne va della salute di migliaia di servitori dello Stato e dei cittadini con cui entrano in contatto”.
Lo dichiarano i deputati di Fratelli d’Italia delle commissioni Affari costituzionali e Difesa della Camera.

