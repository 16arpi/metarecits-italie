Riforme, Crosetto: Berlusconi Presidente sezione Pd San Lorenzo in Lucina&#8230;

…DA CAV STRATEGIA PER CLUB ‘FORZA RENZI’ IN TUTTI I COMUNI.«Matteo Renzi ha concesso oggi udienza al presidente onorario della nuova sezione del Pd aperta qualche mese fa in Piazza San Lorenzo in Lucina: il cav. Silvio Berlusconi.
  
Il presidente facente funzioni del circolo, Denis Verdini, lo sentirà invece telefonicamente questa sera come accade ogni giorno per entrare nel dettaglio. Il presidente Berlusconi gli ha presentato il suo progetto di attivazione di migliaia di Club “Forza Renzi” in ogni Comune italiano e gli ha prospettato alcune idee per un miglior utilizzo a favore dell’Esecutivo di tre reti televisive private e di alcune testate giornalistiche. Hanno anche concordato la strategia per distruggere completamente il centrodestra ed ogni possibilità di rinascita di una vera opposizione, per l’ibernazione della Rai e per la realizzazione di statue raffiguranti entrambe nelle piazze dei principali Comuni italiani. Hanno inoltre concordato sul fatto che Alfano sia un traditore, perché sarebbe stato disposto ad appoggiare un governo di sinistra e che chiunque si professi di centrodestra e non appoggi pienamente Renzi nei prossimi vent’anni dovrà essere zittito in qualunque modo. Dopo essersi scambiati alcune barzellette fantastiche e nuove sulla Merkel e sul Ppe, per concludere hanno incaricato l’on. Rossi e l’on. Boschi di incontrarsi per definire una comune azione per l’acquisto degli abiti».
È quanto scrive su Facebook il coordinatore nazionale di Fratelli d’Italia-Alleanza Nazionale, Guido Crosetto.
Roma, 3 luglio 2014
