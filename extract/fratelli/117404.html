Giustizia, FdI: Su prescrizione scontri ideologici e di potere

“Sulla prescrizione assistiamo a continui scontri ideologici e di potere all’interno del governo. Si susseguono proposte sempre più cervellotiche, contrasti e compromessi al ribasso. Ed è due volte più grave perché quando si gioca sul diritto penale si gioca sulla libertà personale e sulla pelle dei cittadini. Il “Lodo Conte” è insufficiente e le bizzarre proposte emerse sul tavolo della maggioranza complicano il quadro normativo contro ogni logica e principio di civiltà giuridica. Sullo sfondo, continui annunci sull’imminente pacchetto di riforma del processo penale di cui non si vede traccia e che se attuato con legge delega avrebbe comunque tempi di attuazione medio-lunghi. Fratelli d’Italia ribadisce la necessità di una soluzione di buonsenso: l’abolizione della norma Bonafede sulla prescrizione, un confronto parlamentare serio sulla riforma del diritto penale e investimenti sulla Giustizia per velocizzare i processi”.
Lo dichiarano i deputati di Fratelli d’Italia e componenti della commissione Giustizia Ciro Maschio e Carolina Varchi.
