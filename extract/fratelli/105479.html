Mafia Capitale, Rampelli: A Roma ci sono delinquenti come a Milano, Bologna e Venezia. Nessuna mafia

Chi risarcisce la città dai danni subiti: Raggi e immagine internazionale? “La sentenza di oggi si presta al sarcasmo, ma abbiamo troppo rispetto per gli attori di questo processo per cedere all’ironia.  A Roma, come nel resto d’Italia, si consumano reati di corruzione, concussione, estorsione, turbativa d’asta, riciclaggio, truffa aggravata eccetera contro la pubblica amministrazione e contro i cittadini. Reati infami e infamanti che le Procure devono indagare, i magistrati punire e i partiti prevenire buttando fuori corrotti e avventurieri. A Roma dunque ci sono gli stessi delinquenti di Milano, Bologna e Venezia, nessuna mafia, anche se quell’accusa formulata contro la Capitale ha innescato una deriva che ha ingigantito il M5S e consegnato Roma a un sindaco incapace. È infatti su Mafia capitale che Virginia Raggi ha vinto le elezioni.  E chi risarcisce ora la città dal duplice danno subito? Un gigantesco danno d’immagine e un sindaco che continua a ripetere il numero degli abitanti e dei pendolari mentre il sistema collassa”. È quanto ha dichiarato il capogruppo di Fratelli d’Italia-Alleanza nazionale Fabio Rampelli.
