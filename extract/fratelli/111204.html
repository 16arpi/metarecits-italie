FdI Roccagorga &#8211; Tour caserme locali, Deidda: Arrivate conferme di quanto denunciato da tempo

Lo scorso 26 ottobre Fratelli d’Italia Roccagorga ha ospitato l’On. Salvatore Deidda, componente della Commissione Difesa alla Camera dei Deputati, nel suo tour nelle caserme locali per farsi portavoce in Parlamento delle problematiche legate alla sicurezza dei cittadini. Ad accogliere il deputato c’era Isidoro Zimbardi, Comandante della stazione locale dei Carabinieri, e il Capitano Francesco Vivona, Comandante della compagnia di Terracina con il quale si è avviata un proficuo confronto istituzionale.
Soddisfatto l’On. Salvatore Deidda:” Dall’audizione del Comandante Generale dei CC a quella del Cocer sono arrivate le conferme di quanto denunciamo da tempo. In questi anni troppi tagli al comparto sicurezza. Per questo abbiamo presentato varie proposte per aumentare l’organico dei Carabinieri, come inserire nuovamente gli ausiliari su base volontaria proprio per rafforzare il personale nelle stazioni dei centri più piccoli, alla luce della folle politica sull’immigrazione e il pericolo dello spaccio della droga” commenta il capogruppo Fdi in Commissione Difesa ” Roccagorga e il territorio circostante deve vedere più personale. Per la sicurezza dei cittadini ma anche per il benessere dei nostri uomini in divisa”
“Voglio ringraziare i Carabinieri– dichiara Mario Romanzi, consigliere comunale di Roccagorga- per l’ospitalità con la quale ci hanno accolto. Il confronto con il deputato Deidda per noi è stata un’occasione importante per mettere in evidenza le problematiche della sicurezza locale come dimostrano gli episodi di microcriminalità accaduti pochi giorni fa in paese e degli effetti negativi legati alla depenalizzazione di molti reati come ad esempio il danneggiamento, del pericolo dei tagli dei servizi e sull’annosa questione dei trasporti su gomma che necessitano una riorganizzazione. Problematiche che avranno una voce e un aiuto in Parlamento.
