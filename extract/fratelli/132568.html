Ambrogio: Furti rame in cimiteri e luoghi sacri, presentato ddl per introdurre aggravante

“La devastazione, sempre più frequente, di cimiteri e luoghi sacri, teatro di continui furti di rame e metalli, è un fenomeno che impone di intervenire tempestivamente: per questo ho depositato un disegno di legge volto a introdurre un’aggravante specifica, applicabile in caso di furto di componenti metalliche – o altro materiale – sottratte ad infrastrutture destinate ad area cimiteriale o ad altri luoghi di sepoltura, sacri e di culto. È inoltre prevista la procedibilità d’ufficio della fattispecie aggravata”.  
Lo dichiara la senatrice di Fratelli d’Italia, Paola Ambrogio. 
“La norma – continua Ambrogio – andrebbe a colpire una condotta ignobile e infame, poiché riguarda la commemorazione dei parenti defunti, la memoria dei nostri cari e il concetto stesso di sacralità e inviolabilità. Ritengo che sia giunto il tempo di lanciare un messaggio forte e chiaro: chi saccheggia cimiteri e luoghi sacri deve incorrere in pene esemplari. Abbiamo il dovere di difende il ricordo di chi non c’è più”, conclude.
