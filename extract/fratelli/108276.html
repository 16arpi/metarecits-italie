Terremoto, Trancassini: De Micheli parla ma il suo tempo è scaduto

“La commissaria Paola De Micheli continua a confondere i piani segno evidente che non ha ancora capito che la ricostruzione non può essere affrontata con le leggi ordinarie, per di più gestite da una serie infinita di uffici centrali e periferici che rallentano la ricostruzione, se non addirittura la impediscono. È davvero triste constatare che parli oggi a nove anni dal terremoto dell’Aquila senza porsi il minimo dubbio sulla differenza tra la governance post sisma dei due tragici eventi. Quello che più ci colpisce e addolora, è lo sconforto tra la nostra popolazione, la sensazione di abbandono da parte delle istituzioni governative a tutti i livelli amministrativi. Ci chiediamo perché la De Micheli continui a parlare  impegnando, in qualche modo, il futuro governo in piani e progetti che appartengono ai fallimentari governi passati e sconfitti alle elezioni. Il suo tempo è scaduto. Se ne faccia una ragione”. È quanto dichiara il deputato di Fratelli d’Italia Paolo Trancassini, sindaco di Leonessa.
