Fondi strutturali, Marsilio: Zingaretti in ritardo, il Lazio rischia di perdere opportunità

Da Bruxelles, dove è in visita al Parlamento europeo con una delegazione di amministratori locali e l’eurodeputato Marco Scurria, il portavoce della costituente regionale del Lazio di Fratelli d’Italia, Marco Marsilio, lancia l’allarme sui fondi strutturali.  “La Regione Lazio è in ritardo nella definizione degli indirizzi e degli obiettivi per accedere ai finanziamenti europei: Zingaretti ha voluto rimettere in discussione quelli a suo tempo fissati dalla precedente amministrazione.
  
 Ora il rischio è che il Lazio sia svantaggiato rispetto a regioni più competitive che hanno già messo in campo i loro progetti, e le aziende pubbliche e private e gli enti locali che vogliono partecipare ai bandi sono costrette ad attendere le decisioni della Regione, con la prospettiva di essere costrette ad accodarsi a consorzi già attivi per poter sperare di avere i fondi. Zingaretti non perda altro tempo e metta le realtà produttive del territorio in condizione di potersi confrontare alla pari con i loro concorrenti e partner europei.”
