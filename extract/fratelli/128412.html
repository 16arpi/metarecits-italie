Scuola, Frassinetti: inaccettabile bocciatura mio Odg contro discriminazione Dad

“È inaccettabile che la maggioranza di governo abbia bocciato l’ordine del giorno di Fratelli d’Italia che puntava a eliminare l’odiosa discriminazione secondo cui, in caso di Didattica a distanza, gli studenti vaccinati possono restare in classe mentre chi non lo è, invece, viene costretto a rimanere a casa. La Dad snatura quello che dovrebbe essere il luogo più inclusivo come la scuola, basata sull’esperienza della lezione e sul rapporto tra alunno e docente. Faccio appello al sottosegretario al governo e al ministro dell’Istruzione Bianchi, affinché una volta per tutte comprendano questa disparità di cui sono vittime gli studenti operata in base alla vaccinazione”.
Lo dichiara la vicepresidente della commissione cultura della Camera e responsabile dipartimento istruzione di Fratelli d’Italia, Paola Frassinetti.
