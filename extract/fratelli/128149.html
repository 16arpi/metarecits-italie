DDL Biologico: il Parlamento ha dato ragione a Fratelli d&#8217;Italia

“Con il voto di oggi che ha approvato il disegno di legge sull’agricoltura biologica, la Camera ha anche eliminato il riferimento normativo che equiparava il metodo biodinamico al metodo biologico. Questa è una posizione che Fratelli d’Italia sostiene da anni, sin dall’inizio dei lavori sul testo. Il fatto che la commissione Agricoltura prima, e tutto l’emiciclo poi, abbiano sposato la nostra posizione è una vittoria, prima che nostra, di tutto il mondo agricolo italiano. La scienza non può essere utilizzata a ritmo alterno per validare questa o quella politica: prima la senatrice Cattaneo, eminente biologa di fama mondiale, e il professore Giorgio Parisi, premio Nobel e poi anche il Presidente della Repubblica, lo hanno ripetuto in varie sedi istituzionali e non. Siamo molto soddisfatte che la nostra posizione, inizialmente di assoluta minoranza, sia stata appoggiata dal mondo della scienza e dal Capo dello Stato. Fratelli d’Italia è forza di opposizione patriottica e sarà sempre in campo a difendere l’interesse degli italiani. Adesso mi auguro che il Senato garantisca un iter quanto più spedito possibile a questo testo in modo da poter finalmente dare al comparto agricolo nazionale l’attenzione che merita e di cui ha bisogno per poter essere ancora più dinamico e competitivo nei mercati internazionali.”

Lo dichiarano, in una nota, Monica Ciaburro e Maria Cristina Caretta, deputati di Fratelli d’Italia e rispettivamente Segretario e Capogruppo della commissione agricoltura.
