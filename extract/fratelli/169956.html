Mar Rosso: bene approvazione lancio operazione Aspides

“Esprimiamo soddisfazione per l’approvazione da parte del Consiglio Affari Esteri Ue del lancio dell’operazione militare navale Aspides contro gli attacchi degli Houthi alle imbarcazioni commerciali nel Mar Rosso e nel Canale di Suez”. 
Lo dichiarano in una nota il copresidente del gruppo ECR Nicola Procaccini e il capodelegazione di Fratelli d’Italia al Parlamento europeo Carlo Fidanza. 
“L’Italia avrà il ruolo molto importante di comando della missione navale con lo scopo di pianificare e coordinare le operazioni. Ripristinare la sicurezza della navigazione in quell’area è un passo fondamentale per consentire la ripresa degli scambi attraverso il Mar Rosso da e per il Mediterraneo e l’Europa, contrastando con forza la guerra ibrida che sta danneggiando gli operatori occidentali e che rischia di causare una nuova impennata dei costi per le imprese e dei prezzi per i cittadini. Aspides è la concreta dimostrazione che, quando l’Europa ha obiettivi chiari e condivisi, riesce ad agire nella giusta direzione attraverso il consenso dei suoi Stati membri”.
