Governo, Giorgia Meloni invia al Presidente incaricato Draghi le proposte di FdI sulle grandi priorità dell&#8217;Italia

In vista del secondo giro di consultazioni, il presidente di Fratelli d’Italia, Giorgia Meloni, ha inviato oggi al presidente del Consiglio incaricato Mario Draghi una lettera e sei schede sintetiche con le principali proposte di FdI sulle grandi priorità dell’Italia.
Qui di seguito il testo integrale della lettera:
«Gentile Presidente Draghi,
Fratelli d’Italia mantiene sempre gli impegni. In occasione del primo giro di consultazioni, Le abbiamo comunicato la nostra decisione di non far parte del nascituro Governo da Lei presieduto, non per avversione preconcetta nei Suoi riguardi ma perché convinti che una maggioranza parlamentare eterogenea e litigiosa non possa gestire la difficile fase che attende l’Italia. Con la stessa franchezza Le abbiamo assicurato, al contempo, che Fratelli d’Italia si comporterà, come sempre, da opposizione patriottica che non farà mai mancare il suo contributo a sostegno delle misure utili alla Nazione. 
Nel corso dell’incontro, abbiamo preso l’impegno di farLe avere prima del secondo giro di consultazioni le principali proposte di FdI sulle grandi priorità che attendono la Nazione nei prossimi mesi. 
Fedeli a quella promessa, Le inviamo sei schede sintetiche su altrettanti macro-temi che riassumono le misure che Fratelli d’Italia ha già sottoposto all’attenzione del Governo uscente ma che non sono state tenute in alcuna considerazione, forse neppure mai lette: 1. Implementazione delle linee guida sul Recovery Plan italiano; 2. Proposte in ambito economico per mettere in sicurezza il tessuto produttivo della Nazione, garantire la continuità delle imprese e i posti di lavoro; 3. Misure di contrasto all’epidemia da Covid-19; 4. Difesa e tutela delle infrastrutture e degli asset strategici nazionali; 5. Gestione dei flussi migratori e contrasto all’immigrazione irregolare di massa; 6. Anomalie riscontrate nella gestione commissariale. Aspetto, quest’ultimo, che richiede una celere operazione di trasparenza e chiarezza. 
In ultimo, al termine del colloquio con il Presidente della Repubblica Mattarella, Lei ha, giustamente, espresso la volontà di dialogare non solo con i partiti e i gruppi parlamentari ma anche con le parti sociali. Condividiamo questo approccio e, in vista di questa nuova sessione di consultazioni, Le chiediamo di dedicare uno specifico incontro con le categorie economiche e sociali più colpite dall’emergenza Covid e che chiedono al prossimo Governo un radicale cambio di passo rispetto a quanto accaduto finora. Penso tra gli altri al comparto del turismo, al settore HORECA, al mondo dello sport, a quello della cultura e dello spettacolo.
Certi della Sua disponibilità, Le auguriamo buon lavoro e Le inviamo i nostri cordiali saluti.
Giorgia Meloni
Presidente di Fratelli d’Italia»
IN ALLEGATO LE SCHEDE SULLE PROPOSTE FDI
Dossier covid gli scandali della gestione Arcuri per Presidente Draghi 
Scheda difesa asset e infrastrutture strategici 
Scheda proposte contrasto emergenza sanitaria 
Scheda proposte in ambito economico 
Scheda proposte Recovery Plan 
Schede proposte gestione immigrazione
