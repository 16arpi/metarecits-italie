Roma.Marsilio: nessuno tocchi festa del papà

Non si può accettare che un’eccezione trasformi o, peggio ancora, annulli la regola.
E’ quanto ha dichiarato in una nota Laura Marsilio, esponente di Fratelli d’Italia ed ex assessore alle Politiche Educative Scolastiche, della Famiglia e della Gioventù di Roma Capitale, in merito “all’ipotesi di annullamento della festa del papà previsto per il prossimo 19 marzo presso la scuola Ugo Bartolomei nel quartiere Africano”.
  
“Mi auguro che quella apparsa oggi su un quotidiano romano, rappresenti esclusivamente una mera provocazione, che ignora l’importanza della famiglia tradizionalmente intesa, soprattutto in un contesto storico ed economico come quello attuale nel quale ricopre una funzione sociale essenziale, rappresentando il nucleo fondante da cui poter ripartire. Tale annunciato provvedimento, inoltre, non tiene conto dell’importanza di feste tradizionali e importanti, come la Festa del Papà, che vengono messe in discussione da nuove forme di convivenza, sulle quali occorre avviare una seria e serena riflessione”, aggiunge. “Trovo questo attacco ai valori, tramandati da generazioni, ancora più feroce, dal momento che viene messo in atto in un ambiente, come quello di un asilo, che dovrebbe rappresentare il contesto sociale ideale in cui crescere i nostri figli tutelandoli, e che quindi dovrebbe essere lasciato fuori da battaglie ideologiche di parte”, conclude.
 
