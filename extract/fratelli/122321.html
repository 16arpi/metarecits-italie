FDI: oggi il presidente Giorgia Meloni interverrà a Barcellona a un’iniziativa del presidente di Vox Santiago Abascal

Oggi Giorgia Meloni sarà a Barcellona. Il presidente di Fratelli d’Italia e del partito dei Conservatori e Riformisti europei- ECR Party interverrà a un’iniziativa organizzata dal presidente di VOX, Santiago Abascal, dal titolo: “Il futuro del patriottismo in Europa e negli Stati Uniti”, che sarà trasmessa in streaming alle ore 21.00.  La tavola rotonda, che vedrà in presenza Meloni e Abascal, sarà moderata dall’eurodeputato spagnolo di Vox Jorge Buxadé e si concentrerà sulla situazione politica attuale e la sfida affrontata dai partiti patriottici in Europa e in America. I lavori sono divisi in tre blocchi: Patriottismo contro globalismo – Il futuro del patriottismo in Europa – La crisi migratoria. Parteciperanno oltre a Meloni e Abascal:  Grover Norquist, presidente di Americans for Tax Reform e membro del Partito Repubblicano; Ted R. Bromund, membro della Heritage Foundation; Mattias Karlsson, esponente dei Democratici Svedesi e presidente del think tank Oikos, e José Antonio Kast, presidente del Partito Repubblicano del Cile. Il presidente Meloni sarà accompagnata dal capodelegazione di Fratelli d’Italia- ECR al Parlamento europeo, Carlo Fidanza.

