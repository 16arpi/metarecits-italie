Abruzzo, Meloni: Con orgoglio FdI esprime candidato presidente. Ci abbiamo messo la faccia e per cittadini siamo garanzia

“L’Abruzzo ha messo insieme il centrodestra, in questo caso un centrodestra a trazione Fratelli d’Italia, dove FdI esprime il suo candidato presidente. Per noi è motivo di grande orgoglio ed è anche una garanzia per i cittadini: dove c’è Fratelli d’Italia c’è la certezza che non ci saranno patti strani, né col Pd, né col Movimento 5 stelle, e che verrà portato avanti il programma per il quale si è fatta la campagna elettorale. Per noi l’unico contratto che bisogna rispettare è quello che si stipula con i cittadini quando i cittadini vanno a votare”.
Lo ha detto a margine dell’incontro con i cittadini a Teramo il presidente di Fratelli d’Italia Giorgia Meloni, presente insieme al candidato presidente alla Regione Abruzzo, Marco Marsilio.
“E’ stata una campagna elettorale entusiasmante, nonostante il tentativo del Pd di fare votare i cittadini il 10 febbraio sperando così che non avrebbe partecipato nessuno e avrebbero vinto le clientele – ha spiegato Meloni – abbiamo mobilitato migliaia e migliaia di persone e siamo andati nei Comuni più piccoli, nelle frazioni, nelle realtà di montagna. abbiamo cercato di portare il nostro programma ovunque e penso che verremo ripagati per questo lavoro. Fratelli d’Italia ci sta mettendo la faccia: abbiamo scelto di guidare la coalizione in questa Regione perché qui crediamo davvero di poter fare la differenza. Ci abbiamo messo la faccia in campagna elettorale, ce la metteremo dopo la campagna elettorale e credo sia un buon segnale la presenza di tanti esponenti della politica nazionale in Abruzzo in queste ore. È un modo per accendere i riflettori su una Regione della quale altrimenti si rischia di parlare solo quando ci sono i disastri e le calamità. Ho visto il candidato della sinistra che si è risentito per questo ma che problema c’è: potevano far venire Renzi, la Boschi e Martina e sicuramente sarebbero stati ben accolti”, ha concluso.



