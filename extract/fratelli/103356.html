Banche, domani Donzelli in piazza con le vittime del salvabanche

Il coordinatore dell’esecutivo e capogruppo in Toscana: “Truffa a danno dei risparmiatori è vergogna di regime”. “A un anno dall’approvazione del decreto Salvabanche è evidente a tutti che la truffa che hanno subito decine di migliaia di risparmiatori è una vera e propria vergogna di regime. Continueremo a sostenere la protesta di tutti i cittadini che si battono contro questa ingiustizia e per questo saremo domani in piazza insieme a loro”. E’ quanto afferma Giovanni Donzelli, coordinatore dell’esecutivo nazionale e capogruppo in Consiglio regionale della Toscana di Fratelli d’Italia, che parteciperà domani a Roma alle ore 11 alla manifestazione davanti a palazzo Koch.

“Non solo il governo non ha dato risposte alla miriade di persone che a causa di un provvedimento scellerato ha perso i risparmi di una vita – sottolinea Donzelli – ma ha letteralmente nascosto la testa sotto la sabbia rispetto ai conflitti d’interesse del Ministro delle Riforme Maria Elena Boschi e agli affari della famiglia Renzi con gli ex amministratori di Banca Etruria. Un governo che fa gli interessi dei poteri forti e delle banche – conclude Donzelli – è un governo illegittimo che non può rappresentare i cittadini italiani”.

