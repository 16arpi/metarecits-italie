Province, Fidanza: Oggi il primo atto della farsa della riforma Delrio

«Oggi si consuma il primo atto della farsa chiamata “riforma delle Province” con la prima domenica di elezione indiretta dei nuovi Presidenti di provincia e dei Consigli provinciali e metropolitani.

Una manovra di potere del Pd che fa le prove per il nuovo Senato, togliendo il potere di scelta ai cittadini e consegnandolo nelle mani delle segreterie di partito. Il tutto accompagnato da un risparmio praticamente nullo e dal mantenimento di tutte le strutture burocratiche, in attesa della cancellazione delle stesse province attraverso un lentissimo processo di revisione costituzionale».
È quanto dichiara Carlo Fidanza, responsabile Enti Locali di Fratelli d’Italia-Alleanza Nazionale.
«FdI-An – aggiunge – ribadisce il giudizio fortemente negativo nei confronti della riforma Delrio e annuncia che nelle prossime settimane presenteremo in tutte le nuove Province e i Consigli Comunali in cui siamo rappresentati un ordine del giorno per chiedere di reintrodurre da subito l’elezione diretta degli organi politici di Province e Città metropolitane».
