Fisco: democrazia è trasparente, grazie a Gdf per impegno contro attività cinesi illegali


“Ancora una volta mi trovo a esprimere profonda gratitudine alla Guardia di Finanza, che affronta con efficacia un problema fin troppo radicato nel nostro tessuto produttivo: la vasta area di quel sommerso non ‘informale’ ma strutturato, spesso messo in atto da aziende gestite da “imprenditori mordi e fuggi”, con intere unità produttive dedite alla frode fiscale”.
Lo dichiara Marco Osnato, deputato di Fratelli d’Italia, presidente della Commissione Finanze e responsabile economico del partito, commentando l’operazione ‘Fast and Clean’, con cui la Guardia di Finanza di Ancona ha smantellato una rete di soggetti cinesi che, rappresentando operazioni commerciali mai avvenute e per mezzo di ‘imprese fantasma’, hanno sottratto all’Erario svariati milioni di euro. “Difendere la libertà economica e attrarre capitali stranieri impone di vigilare affinché il nostro ordinamento venga rispettato, a partire dal diritto tributario, del lavoro e della concorrenza.
L’attività della Gdf dimostra quanto fosse necessario il giro di vite contro le partite Iva ‘apri-e-chiudi’, un punto su cui FdI ha già mantenuto gli impegni presi in campagna elettorale”, prosegue l’esponente della forza di maggioranza. “Ogni investimento è benvenuto se contribuisce alla crescita e non minaccia l’ordine economico, i nostri interessi strategici o la sicurezza della Nazione. Siamo orgogliosamente parte dell’Occidente e la nostra democrazia, politica ed economica, non può tollerare che si importino queste pratiche così opache”, conclude Osnato.

