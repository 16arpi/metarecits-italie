Migranti, Cirielli: Lega e M5S dimostrino discontinuità. Basta chiacchiere

“Lega e M5S dimostrino subito di archiviare la fase degli annunci e delle chiacchiere varando come primi provvedimenti norme che difendano e restituiscano dignità alle forze dell’ordine”: lo afferma in una nota Edmondo Cirielli, Questore della Camera dei Deputati e responsabile Giustizia di Fratelli di Italia, esprimendo solidarietà al carabiniere selvaggiamente aggredito ieri a Frosinone dal nigeriano Godsent Harmony, mentre tentava di sedare una rissa all’ufficio postale.

“L’aggressore – spiega Cirielli – era stato arrestato e processato per essere poi rimesso in libertà nel giro di poche ore e non può essere espulso perché ‘richiedente asilo’.

“Noi come Fratelli di Italia abbiamo chiesto, invano, ai governi Pd l’espulsione immediata di tutti i potenziali terroristi e la verifica rigorosissima dei permessi di soggiorno per i richiedenti asilo politico e l’aumento delle pene per chi compie violenza a pubblico ufficiale. Il governo Lega-M5S raccolga subito le nostre proposte dimostrando, con i fatti, la discontinuità sul tema sicurezza rispetto agli esecutivi degli ultimi cinque anni” conclude Cirielli.
