Omicidio stradale, FdI-AN: Bene proposta pd presentata in Senato, si proceda quanto prima

Sono contenta che anche il PD, su proposta delle Associazioni AIVSL e Valore Donna, abbia depositato a prima firma del senatore Claudio Moscardelli una proposta di legge sull’introduzione del reato di omicidio stradale.Lo afferma Barbara Benedettelli, responsabile nazionale del Dipartimento Tutela Vittime di Fratelli d’Italia – Alleanza Nazionale. Un passo importante dopo le parole di Matteo Renzi durante il discorso di insediamento. Le proposte di legge depositate nelle due camere però ormai non si contano più. Sono anni che partiti di diversi schieramenti e Associazioni cercano di introdurre un reato che potrebbe evitare molte morti e che sicuramente darà maggiore valore al bene che va a distruggere.
  
 E’ allora ora di arrivare al dunque mettendo insieme le varie proposte, compresa quella presentata oggi, per trovare un testo che possa essere accettato da tutti.
A marzo del 2013 – prosegue Benedettelli – anche noi abbiamo depositato un DDL che cerca di superare i nodi che fino ad ora hanno impedito l’introduzione, mantenendo il reato nel colposo ma separandolo dagli altri delitti colposi e lavorando sulle aggravanti. E non solo per la guida in stato alterato. Un po’ come accade negli altri Paesi. Da gennaio 2014 gli uffici legali dei ministeri della Giustizia e dei Trasporti stanno lavorando per assemblare tutte le proposte fatte per arrivare a un testo complessivo che possa essere approvato in tempi brevi. Mi auguro che le affermazioni di oggi del sottosegretario Ferri abbiamo un seguito immediato, perché ogni giorno perso costa la vita ad almeno 11 persone innocenti.
