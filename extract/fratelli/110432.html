Crollo ponte, Lollobrigida: Da Governo clamorosi passi indietro

“Spiace, ma in fondo non stupisce, constatare come oggi dal governo siano stati mossi solo dei clamorosi passi indietro rispetto agli annunci roboanti propalati subito dopo il crollo del ponte Morandi”.
Lo dichiara in una nota il capogruppo di Fratelli d’Italia alla Camera, Francesco Lollobrigida. “Nella relazione del ministro Toninelli – prosegue – nessun impegno concreto sulla revoca delle concessioni e nessuna proposta sulla nazionalizzazione delle infrastrutture del nostro Paese, come invece annunciato all’inizio dal vice premier e suo collega di partito Luigi Di Maio. Al contrario, in perfetto stile pentastellato, oggi in Aula abbiamo ascoltato solo l’ennesima lista di attacchi e insulti rivolti a tutti i governi che hanno preceduto l’attuale esecutivo.
Il ministro dimentica forse di condividere oggi una alleanza con autorevoli esponenti di centrodestra che in passato hanno governato l’Italia? Confusione, insulti e slogan – conclude Lollobrigida – non riusciranno però a nascondere ancora per molto l’incapacità, sempre più evidente, del M5S di tener fede a finte promesse fatte solo per carpire la fiducia degli elettori”.
