Famiglia: presentato Ddl istituzione &#8220;Festa nazionale della mamma&#8221; e &#8220;Festa nazionale del papà&#8221;

“È stato presentato il Disegno di Legge che istituisce la festa nazionale della mamma e la festa nazionale del papà, con l’obiettivo di dare risalto, tutelare e valorizzare le due insostituibili figure, materna e paterna, fondamento di ogni famiglia e parimenti insostituibili nello sviluppo dei figli. Figure che, con le loro scelte, esempi e parole influenzano ogni aspetto della vita del bambino, futuro adulto e cittadino. Da ciò deriva una grande responsabilità che è giusto e importante celebrare, tenendo sempre a mente la Pari responsabilità tra papà e mamma con compiti basilari esercitati da entrambi nella cura, lo sviluppo psicosociale del bambino, fondando la sua identità e formazione.
Ho voluto presentare questo disegno di legge in quanto credo che la scuola abbia anche la funzione di promuovere un sentimento di gratitudine e rispetto da parte dei bambini verso i genitori ed il ruolo che gli appartiene. Per questo motivo, si intende che vengano sempre maggiormente promosse iniziative, anche simboliche e dall’alto valore morale ed educativo, volte alla celebrazione delle feste citate. Ciò nell’ambito di una più ampia azione atta a sostenere la genitorialità mediante politiche integrate di tipo sociale, economico e culturale cui dedichiamo e continueremo a dedicare impegno massimo”.
Lo dichiara Lavinia Mennuni, senatrice di Fratelli d’Italia e componente commissione bicamerale infanzia e adolescenza.
