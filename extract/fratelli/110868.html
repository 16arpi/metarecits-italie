Sanità, pioggia nell’ospedale del Mare. Cirielli: Ministro Grillo revochi incarico commissario a De Luca. Altrimenti governo complice dei disastri

“Il ministro della Salute Giulia Grillo dica chiaramente se intende cancellare in Campania i disastri della gestione De Luca, garantendo una sanità che rispecchi parametri europei, oppure vuol lasciare i cittadini abbandonati a un sistema sanitario da terzo mondo”: lo afferma in una nota Edmondo Cirielli, Questore della Camera dei Deputati, commentando l’episodio della pioggia nei reparti dell’ospedale del Mare.
“Questo episodio è la prova, l’ennesima, di una fallimentare gestione del commissario alla Sanità in Campania Vincenzo De Luca: una gestione che sta riducendo gli ospedali in campi di battaglia, demotivando medici e operatori sanitari. Mentre l’unica priorità è quella di creare, anche all’interno del comparto sanitario, una rete clientelare” – continua Cirielli
“Dal ministro Grillo attendiamo un segnale di forte discontinuità, con l’immediata rimozione di De Luca dalla poltrona di commissario. Altrimenti non potremmo che  considerare il governo Lega-Cinque stelle complice di tale sfacelo” – conclude il Questore Cirielli
