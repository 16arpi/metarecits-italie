Tav, FdI: Mozione maggioranza è mozione cerchiobottista (video)

“La mozione della maggioranza sulla Tav è una mozione cerchiobottista che decide di non decidere. E chi decide di non decidere tradisce il nostro Paese, la possibilità di dare un futuro migliore alle nostre generazioni e migliaia di posti lavoro”.
Così il vicepresidente del Gruppo parlamentare di Fratelli d’Italia Tommaso Foti intervenendo in dichiarazioni di voto sulle mozioni presentate sulla Tav.
“E’ evidente – ha aggiunto Foti – che tutte le vostre analisi sui costi-benefici vengono veicolate e rappresentano una strana posizione che è quella di anteporre i numeri ad una scelta di sviluppo per il Paese. Siamo sorpresi dalla volontà della Lega che fino a poco tempo fa sosteneva come noi che non si poteva prescindere dalla Tav e siamo curiosi di capire se il Presidente della Regione Piemonte uscente, Sergio Chiamparino, che a parole dice di essere a favore, metterà nelle sue liste di appoggio alle prossime elezioni regionali anche Leu che è apertamente contraria all’opera”.
“Fratelli d’Italia – conclude il deputato di FDI –  voterà le mozioni che sono a favore di questa fondamentale opera per la nostra Nazione   perché vogliamo che questo Paese si modernizzi, che trasferisca parte del traffico dall’asfalto al ferro e che ci sia un importante sviluppo della nostra economia”.

