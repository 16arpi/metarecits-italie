Città Metropolitana, Silvestroni: La Raggi e i 5 stelle discriminano i comuni della Provincia di Roma

“Solo oggi è stato reso disponibile il piano delle manutenzioni delle strade e delle scuole della Città Metropolitana per il 2018 fino al 2020 e dei 120 comuni che oltre Roma costituiscono il territorio metropolitano non vi è sostanzialmente traccia. Le centinaia di migliaia di cittadini che si spostano sulle arterie provinciali per lavorare e per studiare così come gli istituti scolastici dei 120 comuni della provincia di Roma non sono di serie B. La Programmazione romano-centrica dei grillini che tentano di mascherare la cattiva gestione amministrativa della Capitale utilizzando risorse che invece dovrebbero essere destinate soprattutto ai comuni della Provincia, è discriminatoria e va fermata” lo ha dichiarato in una nota il deputato di Fratelli d’Italia nonché capogruppo in Città Metropolitana, Marco SILVESTRONI.
