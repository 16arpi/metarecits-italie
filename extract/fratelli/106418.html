Professioni, Rizzetto: Soddisfazione per estensione equo compenso a tutti i professionisti

“Esprimo grande soddisfazione per l’estensione a tutti i professionisti dell’equo compenso  e  l’inclusione della Pubblica Amministrazione tra i committenti che devono garantire un adeguato corrispettivo”. È quanto ha affermato il vice presidente della Commissione lavoro alla Camera, Walter Rizzetto, intervenuto stamane al Congresso nazionale di Confprofessioni alla tavola rotonda sulla legislazione per il comparto professionale. L’estensione è stata inserita in una disposizione del maxiemendamento al Dl fiscale in discussione in Senato.  “Sono manovre – afferma il vice presidente – su cui abbiamo insistito per evitare discriminazioni tra professionisti ed escludere che la Pubblica Amministrazione continui a sfruttare la propria posizione per sottopagare i professionisti. In legge di bilancio – conclude Rizzetto – presenteremo ulteriori proposte a sostegno dei professionisti, in particolare, una proposta emendativa rispetto alle disposizioni sull’iper-ammortamento, per chiarire che anche i liberi professionisti rientrano tra i beneficiari della misura e non solo i titolari del reddito di impresa”.
