Terremoto, Trancassini: Approvare in milleproroghe richieste delle popolazioni colpite

«Nel decreto “milleproroghe”, ora all’esame del Senato, Fratelli d’Italia ha presentato tutti gli emendamenti anche quelli a costo zero a favore dei terremotati del centro Italia e che la maggioranza ha bocciato nel dl Terremoto. Si tratta di emendamenti che recepiscono le istanze dei territori, dei sindaci e dei comitati delle quattro regioni colpite dal sisma del 24 agosto 2016.
Ieri nel corso di un incontro, al quale ho partecipato, tra i rappresentanti del coordinamento comitati terremoto centro Italia e alcuni parlamentari del movimento 5 stelle, ho ribadito agli esponenti della maggioranza di approvare subito gli emendamenti di Fratelli d’Italia sottolineando che il tema centrale è il ‘tempo’ poiché le nostre comunità non possono più aspettare.
È indispensabile l’aiuto di tutti, soprattutto la forza dei sindaci, per far capire a questo governo che è in gioco la sopravvivenza di 138 comunità e che è urgente che si approvi oggi quello che potevamo approvare ieri e che non dobbiamo rinviare a domani. È fondamentale passare dal “faremo” al “facciamo” e se possibile farlo insieme».
È quanto dichiara il deputato di Fratelli d’Italia e sindaco di Leonessa Paolo Trancassini.
