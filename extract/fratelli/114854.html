Bankitalia, Meloni: Su nazionalizzazione FdI non cede di un passo. Banchieri e usurai ringraziano per svolta ideologica M5s

“Il disegno di legge di Fratelli d’Italia di nazionalizzazione di Banca d’Italia sta scatenando i cani da guardia dei banchieri e del sistema finanziario. Buon segno. Oggi si è mosso anche il Movimento 5 Stelle che, smentendo tutto quello che aveva raccontato in rete e sul sacro blog, chiede addirittura la soppressione dell’intera legge diffondendo anche la balla secondo cui la nazionalizzazione di Bankitalia metterebbe addirittura in crisi i fondi pensione. Banchieri e usurari ringraziano per la svolta ideologica grillina. Vale quindi la pena ricordare che Fratelli d’Italia intende riportare sotto totale controllo pubblico la Banca centrale italiana (e risolvere anche in questo modo la questione della proprietà delle riserve auree italiane) pagando agli azionisti privati le proprie quote. Fratelli d’Italia sarà ben felice di illustrare nel dettaglio, alla prima occasione utile, la modalità studiata in modo da non compromettere la tenuta dei conti pubblici. Si rassegnino i vecchi e novelli paladini dei poteri forti e del sistema finanziario: noi su questa storia non cederemo di un passo”.
Lo dichiara il presidente di Fratelli d’Italia, Giorgia Meloni.
