Anziani Arezzo, Donzelli: Nostra proposta di legge, telecamere nelle strutture

“Rabbia e sconcerto: necessario intervenire per difendere i più deboli. Pene esemplari per i responsabili”
“Provocano rabbia e sconcerto le immagini dei maltrattamenti ai danni di anziani inermi compiuti dagli operatori sanitari. Fratelli d’Italia nel primo giorno della nuova legislatura ha depositato alla Camera una proposta di legge per l’installazione delle telecamere nelle case di riposo e negli asili nido, un intervento doveroso e necessario per difendere le persone più deboli”. E’ quanto afferma il parlamentare toscano di Fratelli d’Italia Giovanni Donzelli, commentando i provvedimenti che hanno raggiunto sei dipendenti di una struttura a Castel San Niccolò, in provincia di Arezzo.
“Chiediamo pene esemplari per i responsabili di questi gravi reati – continua Donzelli – le istituzioni hanno il dovere di agire con ogni azione che si può mettere in campo per salvaguardare la vita dei nostri affetti più cari. Purtroppo quello in provincia di Arezzo non è il primo episodio del genere accaduto in Toscana: chi ancora si oppone all’installazione di strumenti che funzionino da deterrente si assume una responsabilità gravissima – conclude Donzelli – lavoreremo perché questo provvedimento diventi al più presto legge dello Stato”.
 
 
