Europee, FdI-AN espone tricolore di 50 metri su torre asinelli Bologna

MELONI: “ITALIANI VOTATE ITALIANO”. Due tricolori di cinquanta metri calati dalla Torre degli Asinelli e uno striscione con la scritta “L’Italia s’è desta”: questa l’iniziativa organizzata da militanti e simpatizzanti di Fratelli d’Italia-Alleanza Nazionale stamattina a Bologna, insieme al presidente nazionale, Giorgia Meloni.
  
 
«Inauguriamo oggi la campagna “vota italiano”, che nei prossimi giorni coinvolgerà tante città e tanti comuni d’Italia. In tutta Europa e in tutto il mondo i movimenti patriottici si rifanno prima di tutto alla loro bandiera. Isseremo enormi tricolori in luoghi e monumenti simbolo della nostra Nazione, per dire agli italiani a poco più di una settimana dalle elezioni europee di votare nel loro interesse. È questa una curiosa campagna elettorale: ci sono quelli che dicono “basta con l’Ue a trazione tedesca”, ma poi stanno nel PPE della Merkel o nel PSE di Schulz; quelli che nel simbolo mettono il nome di un liberale belga o di un comunista greco; quelli che vorrebbero scindere la Padania o che dicono di voler fischiare l’Inno di Mameli. Noi invece, che siamo fieri di essere italiani, diciamo al nostro popolo di votare italiano e di votare Fratelli d’Italia-Alleanza Nazionale. La differenza tra FdI-AN e Lega? Con loro condividiamo alcuni posizioni come quella sull’euro o sull’immigrazione, ma a differenza della Lega siamo il partito della Nazione che porta avanti battaglie e idee in rappresentanza di tutta Italia. E per noi disgregare una Nazione non la renderà più forte: siamo più forti se combattiamo uniti», ha detto il presidente di FdI-AN Giorgia Meloni a margine dell’iniziativa rispondendo ai giornalisti.
 
Roma, 17 maggio 2014
