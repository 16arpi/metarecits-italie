Sicurezza, FdI-AN incontra delegazione allievi agenti polizia, La Russa, Crosetto e Cirielli: Question time ad Alfano

“Una delegazione di Fratelli d’Italia-Alleanza Nazionale composta da Ignazio La Russa, Guido Crosetto ed Edmondo Cirielli ha incontrato questa mattina davanti Montecitorio una rappresentanza degli allievi agenti della Polizia di Stato che stavano manifestando per “chiedere l’immediato scorrimento della graduatoria” prima di indire un nuovo concorso per ulteriori 650 agenti.”
  
«Perché fare un nuovo concorso sperperando soldi dei cittadini se oltre seicento persone sono già in graduatoria e sono immediatamente disponibili? Quello che sta avvenendo è il sintomo dell’indifferenza del governo Renzi nei confronti delle Forze dell’Ordine». Così Ignazio La Russa, deputato di Fratelli d’Italia-Alleanza Nazionale, annunciando un question time di FdI-AN per chiedere al ministro dell’Interno Alfano anche il perché il Viminale non ha ritenuto di dover incontrare una delegazione dei manifestanti. 

«Abbiamo assunto l’impegno – ha detto il coordinatore di FdI-AN Guido Crosetto – di portare il tema all’attenzione diretta del Governo e del ministro Alfano per capire se si tratta di una scelta consapevole o, peggio, di indifferenza».
«Noi ci siamo e non ci dovete convincere – ha detto, invece, il deputato di FdI-AN Edmondo Cirielli -, perché conosciamo il problema e sappiamo che le vostre ragioni sono logiche. Ma si tratta di una volontà politica. Occorre coinvolgere le forze di governo che, in cuor loro, sanno benissimo di avere torto».
Roma, 23 aprile 2014

