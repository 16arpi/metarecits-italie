Caccia, FdI: Governo consenta alle regioni la deroga per la stagione venatoria 2018/2019

Il Governo consenta alle regioni l’applicazione della caccia in regime di deroga a partire dalla stagione venatoria 2018/2019 nel rispetto di quanto previsto dall’articolo 9 della Direttiva 2009/147/CE e dall’art. 19bis della legge statale n. 157/92”.
È la richiesta degli esponenti di Fratelli d’Italia Sergio Berlato e Maria Cristina Caretta rivolta al Governo attraverso l’approvazione di una mozione presso il Consiglio regionale del Veneto e la presentazione di un’interrogazione parlamentare.
Con l’approvazione odierna da parte del Consiglio regionale del Veneto della Mozione n. 353/2018, presentata dai consiglieri Sergio Berlato e Massimiliano Barison e con l’interrogazione n. 4-00522/2018 presentata in Parlamento da parte dell’on. Maria Cristina Caretta, spetta solo al Governo consentire alle regioni, che ne hanno fatto regolare richiesta entro il 30 aprile, di attivare le attività venatorie in deroga nel rispetto di quanto esplicitamente previsto dall’art. 9 della Direttiva 2009/147/ CE.
“Adesso non ci sono più né scuse né ostacoli – hanno dichiarato congiuntamente sia il Presidente Sergio Berlato che il deputato Maria Cristina Caretta – chiedendo al ministro dell’Agricoltura e caccia Gian Marco Centinaio di permettere alle regioni l’attivazione del regime di deroga già dalla prossima stagione venatoria, in difesa delle colture agricole ed a tutela delle attività venatorie italiane”.
