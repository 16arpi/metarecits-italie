Roma, Giorgia Meloni a piazza Vittorio contro degrado: E&#8217; il tempo della responsabilità, io in campo con lista FdI


«E’ arrivato il tempo della responsabilità e lo dico anche agli alleati, perchè si è parlato troppo di nomi e partiti e poco di programmi e di romani. A noi interessano i romani: dobbiamo rimboccarci le maniche perchè questa città lo merita. Per questo ho dato personalmente la mia disponibilità: non mi sono potuta candidare sindaco ma sarò capolista di Fratelli d’Italia alle amministrative».
Lo ha detto stamattina il presidente di Fratelli d’Italia, Giorgia Meloni, in occasione della ‘passeggiata contro il degrado’ organizzata da FdI Roma a Piazza Vittorio, cuore dello storico rione Esquilino.
«Fratelli d’italia oggi passeggia insieme ai cittadini di piazza Vittorio contro il degrado, l’illegalità, l’insicurezza, condizioni nelle quali i romani vivono ogni giorno. Il rione Esquilino doveva essere il salotto buono di Roma, un fiore all’occhiello, ma oggi è il simbolo del degrado della capitale d’Italia e del fallimento delle politiche di integrazione della sinistra. Siamo qui per ribadire che non vogliamo una città nella quale i romani non si sentano a casa propria e non si sentano romani. Chiediamo pulizia e rispetto delle regole: fuori chi non rispetta le regole. Vogliamo una città pulita e a misura d’uomo. Bertolaso ha parlato ieri di ‘tolleranza zero’ verso chi non rispetta le regole, verso il degrado, verso l’abusivismo. Sono fenomeni reali e a Roma noi sposiamo questo slogan».
Infine una battuta: «Non sappiamo con precisione quanti cinesi vivano oggi all’Esquilino, che la sinistra ha trasformato nella China Town italiana. Ma a breve ci saranno le primarie del Pd e forse avremo qualche dato in più… ».
