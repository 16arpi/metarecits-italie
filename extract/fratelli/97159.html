Europee, Rampelli: L&#8217;Italia non è in vendita, giù le mani dai nostri beni

“Fratelli d’Italia-Alleanza Nazionale ha esibito nelle principali città italiane drappi tricolori per ribadire che l’Italia non è in vendita. Dal Brennero a Cosenza, passando per Roma e Milano, Venezia e Bologna, sono stati srotolati tricolori di 40 metri su monumenti e simboli dei comuni italiani a dimostrazione che il patrimonio identitario e materiale della nostra nazione non è barattabile.
  
I costi che l’Europa ci chiede sono insostenibili e il fiscal compact nelle migliori delle ipotesi sarà un trattato che l’Italia non riuscirà a rispettare. Riteniamo sia importante puntare sulla valorizzazione dei nostri siti archeologici, unici in Europa e nelle operazioni di salvaguardia e tutela. Giù le mani dai nostri beni monumentali, economici e naturali, l’Italia non è e non sarà mai una colonia di qualche altro Stato europeo”.
È quanto dichiara in una nota Fabio Rampelli, vice capogruppo di Fratelli d’Italia-Alleanza Nazionale alla Camera dei Deputati.
Roma, 23 maggio 2014
