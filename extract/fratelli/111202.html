Genzano, Silvestroni: Gravissimo l&#8217;incidente al Liceo Vailati. Lorenzon risponda pubblicamente sulla mancata chiusura delle scuole nonostante l&#8217;allerta meteo

“Cosa esattamente non è stato chiaro al Sindaco Lorenzon del M5S e alla maggioranza che lo sostiene rispetto all’allerta rossa meteo della giornata di oggi, quando la quasi totalità dei comuni italiani interessati da questo fenomeno ha disposto ieri la chiusura di tutte le scuole e di alcuni uffici pubblici secondo quanto suggerito dai protocolli della protezione civile? Il gravissimo incidente accaduto questa mattina nel liceo Vailati della cittadina castellana, fortunatamente senza conseguenze su studenti e docenti, non può passare sotto silenzio. Solo per mera fortuna e prontezza di riflessi dei ragazzi la finestra precipitata nella palestra a causa del vento non ha provocato una tragedia. Una simile superficialità da parte del primo cittadino nella gestione di una emergenza è estremamente preoccupante e purtroppo conferma la totale inadeguatezza di questo sindaco e del movimento che lo sostiene nella gestione amministrativa di un comune. Viviamo tempi in cui le città, tra risorse che mancano e fenomeni metereologici sempre più violenti ed improvvisi, necessitano di amministratori con vero spirito di dedizione, grande esperienza e senso di responsabilità, certamente non di “ragazzini” catapultati in ruoli strategici per qualche giochino di potere tutto interno al M5S locale, Lorenzon si assuma fino in fondo la responsabilità di questa grave leggerezza e ne risponda pubblicamente alla città!” lo ha dichiarato in una nota il deputato di Fratelli d’Italia, Marco Silvestroni.
