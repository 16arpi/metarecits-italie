Elezioni, &#8216;Riva Destra&#8217; sosterrà liste e candidati FdI. Meloni: Sabbatani Schiuma in Assemblea Nazionale

«Fabio Sabbatani Schiuma rappresenterà il movimento “Riva Destra” nell’Assemblea Nazionale di Fratelli d’Italia e a lui affideremo il dipartimento che si occupa dei rapporti con il mondo associativo e con tutte quelle realtà che ci sono e che possono avvicinarsi a FdI. Noi vogliamo che la vostra realtà abbia centralità e operatività a livello nazionale perché in questi anni avete saputo interpretare un modello che FdI vuole portare avanti».
Lo ha detto il presidente di Fratelli d’Italia, Giorgia Meloni, intervenendo questa mattina alla riunione della Direzione nazionale del movimento “Riva Destra”.
Nel corso dei lavori, il segretario nazionale Fabio Sabbatani Schiuma ha «comunicato ufficialmente a Giorgia Meloni la sua volontà di aderire a FdI, ricostituendone il gruppo nel Municipio V di Roma e tutta la Direzione ha manifestato piena soddisfazione per l’annunciato ingresso di Schiuma nell’Assemblea Nazionale di FdI e per l’incarico ricevuto di guidare un dipartimento nazionale per i rapporti con i movimenti sul territorio. Contestualmente la Direzione Nazionale ha votato all’unanimità un ordine del giorno in cui “Riva Destra”, nel continuare la sua azione tesa a fornire un contributo alla ricomposizione di un’area politica italiana, dove la destra torni a essere davvero protagonista, sosterrà tassativamente le liste e i candidati di FdI, rivendicando che lotta all’immigrazione clandestina, sicurezza, famiglia, identità, siano state per decenni storiche battaglie della destra italiana, per non parlare del presidenzialismo, unica condizione base per cambiare davvero l’Italia».
