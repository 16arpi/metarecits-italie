Ius soli: 70mila partecipanti a gazebata FdI. Meloni: Noi in mezzo a gente, altri si chiudono in stazioni

Grande successo della gazebata di Fratelli d’Italia “L’Italia a chi la ama. No Ius soli. Firma per fermarli” organizzata questo fine settimana su tutto il territorio nazionale. Tra sabato e domenica più di 70 mila persone hanno sottoscritto la petizione contro la legge sulla cittadinanza proposta dal Pd e compilato il questionario per definire le priorità del ‘Movimento dei Patrioti’, iniziativa indetta da FdI in occasione del suo secondo congresso nazionale, in programma a Trieste il 2 e 3 dicembre e dal titolo “Appello ai Patrioti”.
Ai cittadini giunti ai gazebo si aggiungono i tantissimi che hanno dato le loro indicazioni online sul sito nazionale del partito www-fratelli-italia.it/questionario e www.stopiussoli.com.
Significativa l’adesione in tutte le regioni: l’affluenza più alta è stata registrata in Campania e Sicilia, anche grazie al contestuale svolgimento dei congressi provinciali di FdI.
«Mentre gli altri si sono chiusi nelle stazioni, noi abbiamo scelto di stare come sempre in mezzo alla gente perchè Fratelli d’Italia è un partito estremamente aperto alle istanze del popolo e dei cittadini. La massiccia partecipazione a questa due giorni conferma che gli italiani sono contrari allo ius soli, legge con la quale il Pd e il governo vogliono dare la cittadinanza automatica agli immigrati e che vogliono essere coinvolti nelle scelte della politica».
È quanto dichiara il presidente di Fratelli d’Italia, Giorgia Meloni
«Abbiamo dato vita a una vera e propria consultazione popolare, gratuita e aperta a tutti, per chiedere ai cittadini di dire la loro su alcuni temi di stretta attualità, come l’Europa e l’euro, la legittima difesa e l’immigrazione, i simboli identitari e l’islam, la Catalogna e il presidenzialismo. Inoltre dal voto nei gazebo è stata eletta anche una parte significativa dei nostri delegati per il Congresso nazionale del 2 e 3 dicembre a Trieste. Proprio durante il il congresso presenteremo i risultati di questa mobilitazione», spiega Meloni.
