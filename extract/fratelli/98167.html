Stabilità, Rampelli: Tre odg FdI-AN con parere favorevole del Governo approvati&#8230;

…DALLA CAMERA DEI DEPUTATI. Gli odg impegnano il governo su incremento fondo famiglia, alleggerimento fiscale per imprese individuali e proroga per personale della Croce Rossa. No alla  sua privatizzazione.

Su nove ordini del giorno presentati da Fratelli d’Italia-Alleanza nazionale alla Legge di Stabilità, tre hanno ottenuto il parere favorevole del governo e  sono stati approvati dalla Camera dei deputati. Si tratta dell’ordine del giorno a firma del deputato Achille Totaro che impegna il governo ad assumere iniziative per individuare le risorse necessarie a reintegrare il fondo destinato agli interventi in favore della famiglia, il cui fondo era stato dimezzato per reperire le risorse per le non autosufficienze. Il secondo ordine del giorno che ha ottenuto il via libera del Governo e quindi dell’aula, è quello del deputato Pasquale Maietta. L’odg interviene in materia fiscale e prevede che il Governo s’impegni ad adottare normative che possano consentire agli imprenditori che esercitano la propria attività in forma individuale di poter accedere a forme di benefici fiscali che rendano sostenibile l’avvio di nuove attività imprenditoriali.
“Il terzo, a firma del capogruppo Fabio Rampelli, ha impegnato il governo ad adottare un’ ulteriore proroga in favore del personale attualmente in servizio presso la Croce rossa italiana, ai fini della salvaguardia dei livelli occupazionali e della piena operatività della struttura. “Siamo assolutamente contrari – ha spiegato Rampelli – allo smantellamento di un’istituzione storica e fondamentale come la Cri e alla sua privatizzazione com’è stato previsto dal decreto legislativo scritto dal Governo Monti. Eravamo sì favorevoli a una sua riorganizzazione, secondo lo spirito della legge delega. Ora, con questo odg ci auguriamo ci possa essere un margine per presentare una proposta di legge correttiva che elimini la privatizzazione, peraltro non prevista nella delega”.
