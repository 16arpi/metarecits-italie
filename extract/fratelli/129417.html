Dl Ucraina, Zucconi: Voto contrario anche per violazioni costituzionali del Governo

“Annunciamo il voto contrario di Fratelli d’Italia al Dl recante misure urgenti per contrastare gli effetti economici e umanitari della crisi Ucraina. Una sfiducia politica sull’operato di questo governo e una sfiducia sulle violazioni istituzionali operate. Siamo quasi alle nozze d’oro delle fiducie: in 15 mesi ne sono state poste ben 49. Questa maggioranza, a parole, si era operata per evitare la confluenza di decreti legge diversi, ma assistiamo al continuo svilimento dell’azione del Parlamento. Quello di oggi è un decreto omnibus che impegna ingenti risorse ma che viene esaminato da una sola delle due Camere, in barba a quanto stabilito nella nostra  Costituzione.
Fratelli d’Italia, da opposizione costruttiva a responsabile, ha cercato di allargare la platea di beneficiari e le modalità di percentuali del credito di imposta. Abbiamo evidenziato che per l’elettricità e il gas era necessaria una maggiore attenzione per i soggetti più fragili, indipendentemente dall’Isee. E anche sul super-bonus 110% è stato fatto  l’ennesimo  pasticcio, trasformandolo sempre di più in un super-problema”.
Così in Aula Riccardo Zucconi, deputato di Fratelli d’Italia durante le dichiarazioni di voto.
