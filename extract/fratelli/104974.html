Nuvola Fuksas, Rampelli: Ancora soldi per errori di manager distratti e Archistar incapaci


“Lo sforamento della Nuvola di Fuksas, la sua invasione del marciapiede che tutti avevano visto ma che nessuno ha fermato,  non può passare sotto silenzio né può essere derubricata. Questa disattenzione è stata quantificata dal Tribunale  di Roma in 54 milioni, la cifra che EUR Spa deve ancora pagare alla società appaltatrice dell’opera Condotte a causa della pessima gestione tecnica e amministrativa. Non consola che il Tribunale abbia ritenuto infondate per il 75% le pretese di Condotte Spa perché il danno prodotto dall’infinita storia del Nuovo Centro Congressi di Roma è ormai incalcolabile.
Ma questa volta chi ha sbagliato, per dolo o incapacità, dovrà pagare di tasca propria.
Non consentiremo infatti altre svendite di patrimonio immobiliare di pregio per tappare i buchi aperti da sindaci, ministri e manager zotici. L’inutilità e l’illegittimità della vendita dei quattro gioielli storici voluta da Renzi e Franceschini è ormai un fatto, ma ora si ristori Roma dello scippo e si ricomponga l’equilibrio economico e societario di Eur, respingendo ogni ipotesi di smantellamento”.

È quanto ha dichiarato il capogruppo di Fratelli d’Italia-Alleanza nazionale Fabio Rampelli.
