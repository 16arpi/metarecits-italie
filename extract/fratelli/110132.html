Dl ministeri, FdI: No a turismo delude elettori centrodestra

“Il turismo in Italia, con i suoi milioni di addetti, rappresenta non solo un aspetto considerevole dal punto di vista occupazionale, ma anche una fetta importante del nostro PIL e una sostanziale fonte di approvvigionamento di denaro estero, determinante quindi nella bilancia dei pagamenti. Per tale ragione, Fratelli d’Italia ha sempre sostenuto che l’istituzione del Dipartimento del Turismo presso il ministero delle Politiche Agricole fosse un primo importante passo ma che questo dovesse necessariamente essere propedeutico alla successiva istituzione del ministero del Turismo e del Made in Italy. Conoscendo le difficoltà, anche organizzative interne, non chiedevamo di istituirlo subito ma perlomeno di avere dal governo una manifestazione di volontà. Una manifestazione di volontà che però, nemmeno oggi c’è stata. Non avallare la proposta di Fratelli d’Italia è una scelta che non comprendiamo e che delude i milioni di italiani che hanno votato centrodestra sapendo che in quel programma c’era anche l’istituzione del ministero del Turismo e del Made In Italy”.
Lo dichiarano in una nota i deputati di Fratelli d’Italia Riccardo Zucconi e Marco Silvestroni.
