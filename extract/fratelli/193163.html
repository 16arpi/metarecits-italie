Lavoro: con Ordine pedagogisti riconosciuto ruolo e merito

“Con l’istituzione dell’Ordine dei pedagogisti si riconosce finalmente il ruolo educativo e il merito di queste figure professionali così fondamentali nella società di oggi. Si tratta di un provvedimento sul quale Fratelli d’Italia aveva lavorato sin dalla scorsa legislatura, visto il quadro normativo frammentario su cui nessuno era intervenuto. La società odierna va ricucita, come affermava Maria Montessori, e per farlo, in un mondo in continua evoluzione, occorre rimanere ancorati a valori e radici ed è questo l’intento di questa norma cui Fratelli d’Italia dà convintamente il proprio voto favorevole”. Lo dichiara in aula la senatrice di Fratelli d’Italia Giulia Cosenza, vicepresidente della Commissione Cultura e Istruzione a Palazzo Madama.
“Questo disegno di legge istituisce, dopo 30 anni, l’ordine dei pedagogisti. Dando dignità a questa categoria di professionisti. È un passo in avanti importante che onora chi decide di dedicarsi a queste tematiche. Si tratta di circa 200mila professionisti che vedranno riconosciuto il loro lavoro. Si certifica in questo modo l’attenzione che questi specialisti delle professioni educative e pedagogiche dedicano a migliaia di giovani. Questi ultimi meritano un’occasione, una formazione educativa realizzata da chi si è formato in modo approfondito in queste materie”, aggiunge il senatore di Fratelli d’Italia, Raoul Russo, componente della commissione Lavoro di Palazzo Chigi.
