Istat, Rampelli: Dati drammatici, indispensabile invertire la rotta con il nostro programma su natalità e famiglia

“Il drammatico calo delle nascite e per contro l’aumento dei decessi dimostrano l’assoluta emergenza dello stato demografico italiano e la mancanza di politiche a sostegno delle famiglie.  Nascono meno figli a causa della crisi, ma anche perché si è affermata una società egoista e individualista, sempre più proiettata verso la solitudine della persona; si muore di più a causa del peggioramento della qualità della vita e dell’assistenza sanitaria.  La spirale negativa, vero e proprio epitaffio sul Governo Renzi-Gentiloni, dev’essere prontamente arrestata.
Questi elementi emersi dall’indagine Istat danno la risposta migliore s coloro i quali si sono permessi di criticare o ironizzare sulla centralità nel nostro programma di un piano straordinario per il sostegno alla natalità e alla famiglia, per salvaguardare l’Italia da una lenta agonia di cui nessuno fin qui si è voluto occupare. Le risposte sono: asili nido gratuiti e aperti a rotazione anche in estate, reddito d’infanzia con assegno familiare di 400 euro, eliminazione dell’Iva sui prodotti per l’infanzia, tutela madri lavoratrici e incentivi per le aziende che assumono mamme in età fertile.  Queste solo alcune delle misure sulle quali abbiamo vincolato i nostri alleati”. E’ quanto dichiara il capogruppo di Fratelli d’Italia alla Camera dei deputati Fabio Rampelli
