A Napoli presentato il sito web camposud.it

E’ stato presentato stamane www.camposud.it, sito web di informazione edito dall’associazione “Fratelli d’Italia per Napoli”, alla presenza del deputato Marcello Taglialatela, del consigliere regionale Luciano Passariello, del presidente cittadino di Fratelli d’Italia Luigi Rispoli e del direttore responsabile Stefano Pisaniello.“
Da sempre ci piacciono le sfide, ci appassiona  l’idea di poter scoprire qualcosa di nuovo. Ci affascina il pensiero di  poterci  cimentare con nuovi strumenti che consentono un maggiore contatto con le persone, possibilmente  anche fuori dai consueti schemi della politica.
Anche per questi motivi è nato CAMPO SUD.
Grazie alle nuove tecnologie oggi è possibile scrivere e comunicare in tempo reale. Raggiungere contemporaneamente migliaia di persone eliminando barriere e filtri che impedivano di far conoscere il nostro pensiero” , è quanto dichiarato da Marcello Taglialatela che aggiunge “siamo consapevoli della enorme difficoltà di essere riconoscibili e visibili in un “mercato dell’informazione” che, proprio per effetto delle nuove tecnologie, presenta una offerta molteplice e spesso indistinta, nella quale si corre il rischio di rimanere anonimi . Ma queste sono le sfide che ci piace affrontare. Sarà un giornale di idee per lo sviluppo, perché Napoli  e la Campania possano finalmente sviluppare tutte le loro enormi potenzialità”.
“Campo Sud si propone di essere uno strumento di lotta politica che denuncerà le malefatte, le inefficienze, gli sprechi, facendo nomi e cognomi e senza fare sconti a nessuno.
Proporrà tuttavia programmi, avanzerà proposte e progetti, cercherà di alzare significativamente il livello confronto politico.
Giornale dunque di battaglia, di denunzia, di lotta per la legalità, in favore dei soggetti sociali deboli, contro mafie e camorre di ogni genere”, ha sottolineato Luigi Rispoli.
“Questo strumento di cui oggi ci dotiamo – ha dichiarato Luciano Passariello – rappresenta la giusta continuazione di un percorso di radicamento che Fratelli d’Italia – An ha avviato su tutto il territorio napoletano e campano, aprendo circoli di partito ovunque e che ancor oggi sono aperti a prescindere dai momenti di campagna elettorale. CampoSud.it rappresenta uno strumento culturale attraverso cui dare seguito alla presenza territoriale”.
“www.camposud.it non sarà il mero bollettino delle iniziative territoriali svolte da Fratelli d’Italia ma sarà uno strumento di dibattito e confronto aperto ad un intero mondo. Proveremo a dare voce alle fasce sociali più deboli attraverso la rubrica speciale “la voce dei cittadini” e ad approfondire temi di rilevanza sociale e culturale attraverso la rubrica “tracce e radici”.
Ci sforzeremo di farlo fornendo a tutti quelli che ci seguiranno  una chiave di lettura diversa dei fatti che si verificano nei nostri territori e mettendo in evidenza notizie “invisibili” perché scomode a quanti hanno interesse a mantenere Napoli, la Campania e il Mezzogiorno d’Italia nella situazione di sottosviluppo e di sottomissione nella quale oggi versano”, ha aggiunto in conclusione Pisaniello.
