Europee, FDI: Partita macchina della campagna elettorale, apertura ufficiale a Torino 13 e 14 aprile (video)

A quasi due mesi dalle elezioni europee Fratelli d’Italia ha già messo in moto la macchina della campagna elettorale che si aprirà a Torino il prossimo 13 e 14 aprile, presso il Lingotto Fiere, con la Conferenza Programmatica nazionale dal titolo: “In Europa per cambiare tutto”. Perché come scrive il Presidente Meloni oggi su Facebook: “In Europa andiamo a cambiare tutto, non a lasciare le cose come stanno. Vogliamo difendere il nostro interesse nazionale, le nostre imprese, i nostri prodotti, il nostro lavoro, i nostri confini e la nostra identità”. E mentre in questi giorni si stanno ultimando le liste dei candidati che si annunciano molto forti e provenienti anche dal mondo dell’impresa italiana, questo fine settimana è stata registrata una grandissima affluenza presso i 1300 gazebo allestiti in tutta Italia per scegliere i delegati elettivi spettanti a ciascuna regione, sono infatti previsti 2000 delegati tra quelli di diritto e quelli elettivi. L’inizio dei lavori della Conferenza programmatica è previsto per le ore 10.30 di sabato 13 con l’Assemblea degli Enti locali, e la conclusione sarà domenica 14 dopo l’intervento conclusivo del Presidente di Fdi Giorgia Meloni previsto per la tarda mattinata. Durante la due giorni saranno presentati i candidati alle elezioni europee del 26 maggio e sarà reso noto e votato anche il programma con il quale il partito si presenterà per la corsa per Bruxelles. Alla conferenza programmatica saranno presenti importanti esponenti del mondo della cultura, delle associazioni che in questi anni hanno guardato con attenzione a Fratelli d’Italia e ne condividono le proposte.

