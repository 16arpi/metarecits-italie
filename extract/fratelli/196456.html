FdI: sbocco giudiziario a campagna contro A. Meloni? È inquietante

“Quanto scrive oggi Alessandro Sallusti su Il Giornale, a proposito del possibile sbocco giudiziario della campagna sistematicamente condotta contro Arianna Meloni, è inquietante ma purtroppo coerente e simile a campagne viste nel passato. Gli esponenti politici e i mezzi di informazione che ad ogni accusa rivelatasi smaccatamente falsa, anziché le scuse, fanno seguire altre accuse infondate, dovrebbero infatti spiegare la ragione del loro comportamento. Se difatti si tratta di tentativi di rimediare alla perdita di consenso sembra chiaro che otterranno il risultato opposto. Se invece la campagna ha il fine di sovvertire il risultato elettorale espresso dal popolo sovrano, sappiano che sapremo difendere la lettera e la sostanza della Costituzione, che troppo spesso essi citano solo in modo strumentale”.
Lo dichiara il presidente dei senatori di Fratelli d’Italia, Lucio Malan.
