Milano. De Corato: Taglio contributi nidi privati brutta pagina Pisapia

“Un giorno Pisapia va con Renzi e fa il moderato. Il giorno dopo per dare il contentino agli amici comunisti taglia 1,2 milioni di euro di contributi ai nidi privati. Un atteggiamento schizofrenico aggravato da inefficienza amministrativa e da un ideologismo pericoloso oltre che estraneo alla cultura pragmatica di Milano”. Così Riccardo De Corato, vicepresidente del Consiglio comunale di Fratelli d’Italia, interviene sull’ipotesi di taglio di risorse per i nidi privati della giunta Pisapia.
  
 
“Pisapia toglie ai nidi privati risorse destinate anche alla fornitura di derrate fresche. E’ una brutta pagina nella storia già non esemplare del suo mandato di sindaco. Sarà contento che Rifondazione Comunista abbia immediatamente redatto un comunicato sperticandosi nelle lodi per questa bella iniziativa del Comune. Ai bambini dei nidi privati niente latte fresco? Milano con questa Giunta fa un balzo indietro ai tempi dell’Unione Sovietica”, sottolinea l’ex vice sindaco.
“Ricordo che perlopiù i bambini dei nidi privati non sono affatto figli dei ricchi ma sono quelli che non hanno trovato posto nei nidi pubblici a causa dei tagli che anche in questo settore ha fatto la Giunta. Il bilancio del Comune fa acqua da tutte le parti e i milanesi devono rifondere a suon di tasse. Però sulla scuola privata si risparmia: via 1,2 milioni ai bambini dei nidi privati”, aggiunge. “Tutto questo -conclude De Corato- alla fine si rifletterà negativamente sulla disponibilità di posti per le famiglie milanesi. Ma non importa, ciò che conta per Pisapia è accontentare i dinosauri stalinisti suoi sodali”.
Milano, 20 settembre 2013
