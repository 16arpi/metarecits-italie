Repubblica Ceca, Meloni: buon lavoro a nuovo Primo Ministro Fiala della nostra famiglia conservatrice Ecr

“Come Presidente di Fratelli d’Italia e del partito dei Conservatori europei sono molto orgogliosa di fare le congratulazioni e gli auguri di buon lavoro a Peter Fiala, nominato ieri nuovo Primo Ministro della Repubblica Ceca. Fiala è il leader di ODS (Partito Democratico Civico) e ha guidato la coalizione di centrodestra SPOLU alla recente vittoria elettorale contro il premier uscente Babis. Il partito ODS è uno storico membro della nostra famiglia conservatrice di ECR, difende i valori nazionali all’insegna dell’eurorealismo e della cooperazione positiva con le altre nazioni appartenenti al gruppo di Visegrad. Da oggi i Conservatori europei annoverano tra le proprie fila un Primo Ministro in più. Da Praga, ancora una volta, soffia un vento di libertà e sono convinta che con Peter Fiala rafforzeremo a livello europeo la prospettiva di una Destra di governo e di un centrodestra fortemente alternativo alla sinistra”.

Lo dichiara il presidente di Fratelli d’Italia e dei Conservatori europei (ECR Party) Giorgia Meloni.
