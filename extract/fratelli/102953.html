Olimpiadi, Rampelli: La sindaca Raggi non faccia la furbetta, il dossier presentato è provvisorio

“La sindaca non faccia la furba, il dossier Olimpico presentato era ed è provvisorio perché non c’erano più un sindaco e un consiglio comunale in carica con la titolarità delle funzioni e dei poteri. Ora che invece ci sono,  spetta eventualmente a loro ripresentare ex novo un dossier con dentro le scelte urbanistiche e  infrastrutturali indicate, secondo la volontà sua e dalla maggioranza monocolore che la sostiene. Non cerchi alibi per questo gesto di codardia. Decida tutto lei, faccia il villaggio olimpico dove crede, scelga tratti di linea metropolitana, ponti, marciapiedi, fogne e impianti sportivi da restaurare, abbatta tutte le barriere architettoniche che può, iniziando da quelle che non consentono l’accesso dei diversamente abili nelle strutture sportive ed escluda tutto ciò che ritiene faraonico facendo di Roma 2024 il biglietto da visita suo, della Capitale e del suo Movimento. Se ne è  capace…Non utilizzare oltre 5 miliardi di investimenti pubblici in un momento in cui le leggi di contabilità e i trattati li impediscono è una decisione sconsiderata che penalizza Roma”. È quanto dichiara il capogruppo di Fratelli d’Italia-Alleanza nazionale alla Camera dei deputati Fabio Rampelli.
