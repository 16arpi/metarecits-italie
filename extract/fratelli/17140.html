Montinari: Partita la settimana nazionale della sicurezza stradale&#8230;

…“SE  GUIDI CON LA TESTA, IL CUORE NON SI ARRENDE”. Promossa dal Dipartimento Tutela Vittime tra il 6 ed il 12 maggio si pone come un atto di sensibilizzazione doveroso in risposta alla richiesta di tutela avanzata dalla società e dai familiari delle Vittime in conseguenza di un incidente stradale. In tutta Italia, al di fuori delle scuole superiori,  verrà distribuito il “Decalogo della Sicurezza Stradale” che fissa in dieci punti, sintetici ma incisivi, come la prudenza ed il rispetto delle regole del codice della strada possano fare la differenza alla guida di un veicolo. In diverse piazze italiane il Dipartimento ha predisposto l’organizzazione di gazebo, anche con il supporto delle associazioni vittime della strada, al fine di distribuire materiale informativo con contestuali dimostrazioni di primo soccorso. A conclusione dell’iniziativa una serie di incontri-dibattito con esperti e testimoni,  per sensibilizzare ed informare l’opinione pubblica sulla delicata tematica delle Vittime della strada.  La battaglia per l’introduzione del reato di omicidio stradale ed ergastolo della patente da sempre contraddistingue il dipartimento che coordino oltre che l’attività parlamentare di Fratelli d’Italia. I dati sull’infortunistica stradale nazionale dimostrano che il quadro normativo attuale necessita di un’adeguata considerazione del fenomeno che circoscriva una linea di demarcazione tra dolo eventuale e la colpa cosciente verso il riconoscimento del coefficiente psicologico in considerazione della previsione dell’evento da parte di chi cagiona la morte o lesioni gravissime mentre è alla guida. Il disegno di legge su omicidio stradale, attualmente in esame al Senato, si spera apra una nuova era alla regolamentazione  legislativa di un fenomeno che, aspetto assolutamente non trascurabile, comporta costi sociali che si stimano pari al 2,6% del PIL e la cui tutela non può essere rimessa esclusivamente alla sensibilità ed iniziativa di singoli magistrati più coraggiosi.
Tiziana Montinari – Coordinatore Nazionale Dipartimento Tutela Vittime FdI-AN

