Pil: Istat conferma crescita, sinistra smentita

“I dati Istat accertano che il Pil italiano aumenta e più di altri Paesi europei. Merito delle politiche economiche del governo Meloni e delle scelte di Fratelli d’Italia di investire i soldi degli italiani sul lavoro e sulla crescita”. Lo scrive Galeazzo Bignami, capogruppo di Fratelli d’Italia alla Camera, su X.
“Non siamo dinanzi a una crescita strabiliante, che nessuna tra le maggiori economie mondiali può vantare, ma il significato di questi numeri è evidente: in un periodo di rallentamento dell’economia globale, segnato da mille incertezze, l’Italia c’è e fa meglio delle previsioni”. Lo dichiara il deputato Marco Osnato – presidente della commissione Finanze della Camera e responsabile economico di Fratelli d’Italia – a proposito delle stime preliminari Istat sul Pil del primo trimestre 2025, cresciuto su base congiunturale dello 0,3%, un decimo di punto in più delle attese, e dello 0,6% rispetto allo stesso periodo del 2024.
“Non si tratta di un miracolo, né di mera apparenza contabile: è la conferma di una Nazione resiliente, grazie a un governo che opera con efficacia per proteggere la competitività del tessuto produttivo. A questo si aggiunge il ritrovato protagonismo italiano nello scenario internazionale, con il presidente Meloni che nelle ultime due settimane è stata al centro dei principali snodi diplomatici. Il messaggio è chiaro: cittadini e imprese, come anche gli investitori stranieri, possono contare su una stabilità politica che genera un clima favorevole allo sviluppo. E finalmente, dopo anni di sottovalutazioni, se ne accorgono anche le agenzie di rating”, conclude Osnato.
