Autista bus aggredito, Meloni: permettere a uomini e donne in divisa di viaggiare gratis per incentivare presenza, dotare tutti i mezzi di telecamere

«Ieri sera due ubriachi senza fissa dimora hanno aggredito con un estintore un’autista dell’Atac mentre faceva il suo lavoro. Purtroppo episodi come questo accadono ogni giorno. La sicurezza sui mezzi pubblici di Roma è una priorità e per assicurarla voglio incentivare e rendere effettivo quello che già prevede la legge: permettere a carabinieri, forze di polizia, forze armate, vigili del fuoco e guardie giurate di viaggiare gratis sui mezzi pubblici per incentivarne la presenza. Avere più uomini e donne in divisa su autobus e metropolitane porta due vantaggi: i cittadini e gli autisti hanno una garanzia in più di essere difesi da ladri, scippatori e delinquenti e la collettività godrebbe di un servizio che assicura più sicurezza senza dover spendere ingenti risorse. Non solo: bisogna anche dotare tutti i mezzi, non solo quelli di ultima generazione, di telecamere interne per individuare e perseguire i delinquenti».
Lo scrive su Facebook il presidente di Fratelli d’Italia, Giorgia Meloni.
