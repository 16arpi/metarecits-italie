17 marzo, Meloni: Apro campagna elettorale rendendo omaggio a caduti per Italia e Roma


«Per il suo primo 17 marzo da presidente del Consiglio dei Ministri, Matteo Renzi piuttosto che celebrare i caduti che hanno fondato l’Italia preferì volare in Germania a rendere omaggio ad Angela Merkel.  Oggi, 17 marzo, giornata dell’Unità nazionale è anche il mio primo giorno di campagna elettorale per la carica di Sindaco di Roma. Per questa ricorrenza io ho scelto di recarmi nel luogo in cui è custodita la tomba di Goffredo Mameli: il Mausoleo Ossario Garibaldino di Roma. Ho deposto un mazzo di fiori: un gesto simbolico per ricordare tutti quelli che nella nostra storia nazionale si sono sacrificati per avere un’Italia migliore. Penso ai nostri caduti risorgimentali, agli uomini e le donne in divisa e a coloro che sono impegnati nelle missioni di pace. Penso a tutte le vittime del racket, della mafia, dell’usura, e a eroi come Giovanni Falcone, Paolo Borsellino, Rosario Livatino e Carlo Alberto Dalla Chiesa. Raccogliere il loro esempio è un dovere così come ricordare che il nostro futuro dipende anche dall’amore che ciascuno di noi saprà dare all’Italia e a Roma».
Lo scrive su facebook il presidente di Fratelli d’Italia, Giorgia Meloni che questa mattina in occasione della giornata dell’Unità nazionale ha deposto un mazzo di fiori al Mausoleo Ossario Garibaldino di Roma.
