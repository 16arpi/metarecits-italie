Roma Capitale, nasce gruppo &#8216;Fratelli d&#8217;Italia&#8217; in assemblea capitolina

Dopo aver seguito con entusiasmo l’organizzazione delle ‘primarie delle idee’, la grande manifestazione del 16 dicembre che ha visto oltre 5 mila persone riunirsi all’Auditorium Conciliazione insieme a Giorgia Meloni e Guido Crosetto, ed essere entrati a far parte del comitato nazionale costituente, abbiamo costituito oggi in Campidoglio il gruppo assembleare di ‘Fratelli d’Italia – Centrodestra nazionale’. In questo scenario di cambiamenti radicali nella politica italiana, riteniamo fondamentale scegliere da che parte stare. E noi abbiamo preferito stare non dalla parte del tornaconto personale e della ‘poltrona sicura’, ma di chi con spirito di avventura vuole rimboccarsi le maniche per rifondare l’Italia e rinnovare il centrodestra.
  
 
È quanto dichiarano i consiglieri di Roma Capitale, Federico Mollicone e Andrea De Priamo.
‘Fratelli d’Italia’ resta e intende rimanere nella maggioranza di centrodestra che sostiene il sindaco Alemanno. Come abbiamo fatto finora, continueremo a confrontarci su ogni posizione, su ogni delibera e su ogni iniziativa della maggioranza: ‘Fratelli d’Italia’ sarà un valore aggiunto e non sottratto al centrodestra e guiderà i gruppi che nei Municipi si stanno via via costituendo. Il movimento è aperto a tutti i consiglieri capitolini che, al di là dei vecchi schieramenti, si riconoscono nei valori della Patria, della famiglia, della cristianità, dell’onestà, dello sviluppo sostenibile, della solidarietà sociale, della meritocrazia e della partecipazione, hanno concluso i consiglieri di ‘Fratelli d’Italia – Centrodestra nazionale’.
