Calabria. FdI: Turino portavoce, Bevilacqua presidente

La Costituente regionale della Calabria di Fratelli d’Italia, formata dal generale Leonardo Leso, già capolista alla Camera dei Deputati nelle scorse elezioni, dal senatore Franco Bevilacqua, dal consigliere provinciale di Cosenza, Ernesto Rapani e da Gianfranco Turino, ha indicato all’unanimità quest’ultimo come portavoce. Il dirigente crotonese ha guidato il movimento sin dalla sua nascita e soprattutto ha coordinato la formazione delle liste alla Camera e al Senato e il lavoro dei candidati durante la campagna elettorale. Al portavoce è demandato il compito di convocare la costituente regionale e coordinarne l’attività.  
Il gruppo dirigenziale ha anche deciso di individuare in Franco Bevilacqua il presidente della costituente. Il senatore di Vibo è l’uomo di esperienza del gruppo, e la sua capacità politica, preparazione e conoscenza del territorio, saranno sicuramente un valore aggiunto per questo giovane partito che ha l’ambizione di crescere velocemente. La costituente ha infine deciso anche di cooptare al suo interno Ubaldo Prati, chirurgo oncologo e vice presidente della Provincia di Crotone. Prati, che ha guidato la lista di Fratelli d’Italia al Senato, diventa pertanto il quinto elemento di questo organismo regionale.
«Da oggi – dichiarano congiuntamente Leso, Bevilacqua, Turino e Rapani – parte ufficialmente l’organizzazione di Fratelli d’Italia. E partiremo proprio dai territori con una serie di assemblee provinciali organizzative, in cui sarà proprio la base del partito, insieme a noi ad indicare la strada da percorrere per dare uno slancio di vitalità alla nostra regione».
Dal 5 al 7 aprile, pertanto, Fratelli d’Italia sarà impegnato nelle assemblee provinciali. Si partirà da Catanzaro (venerdì 5 aprile), seguiranno poi Reggio Calabria e Vibo Valentia (Sabato 6) e si concluderà con Crotone e Cosenza (domenica 7).
Reggio Calabria, 22 marzo 2013
