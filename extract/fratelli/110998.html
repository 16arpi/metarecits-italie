Manovra, Rampelli: AAA cercasi coraggio. Il Governo del cambiamento e la manovra renziana

“Dal Governo una manovra che non dà prospettiva all’Italia. Il coraggio annunciato inizialmente dall’esecutivo, anche sul rapporto deficit-pil teso a dare un segnale forte agli eurocrati, si è frantumato sul reddito di cittadinanza. Una bolla assistenzialista, un neo vitalizio targato 5 Stelle cui la Lega nord colpevolmente non ha voluto porre rimedio, che brucerà 10 miliardi di euro senza creare lavoro né ricchezza. Si è preferito, come fece Renzi, mettere soldi nelle tasche di alcuni cittadini in maniera clientelare invece di far ripartire l’economia reale attraverso un vero e proprio shock fiscale con un abbattimento energico della pressione fiscale, maggiori investimenti, realizzazione di opere pubbliche e interventi di manutenzione sul territorio, piano straordinario per il Sud. Abbiamo confidato nel cambiamento, ma per cambiare ci vuole determinazione. AAA coraggio cercasi, per non innalzare il debito per futili motivi, per non replicare manovre finanziarie renziane. Abbiamo già dato”.
È quanto dichiara in una nota Fabio Rampelli vicepresidente della Camera e deputato di Fdi.
