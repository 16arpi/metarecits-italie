Governo, Meloni a La Verità: Conte a casa e subito al voto. Con la lega dureremmo cinque anni

«Se Conte dovesse mollare, sarebbe molto difficile per il presidente della Repubblica dire che gli italiani non devono scegliersi il prossimo governo. Ci sono i tempi per votare, fare un nuovo governo e aprire la sessione di bilancio. Tutti i sondaggi dicono che dalle urne uscirebbe una maggioranza chiara. Sarebbe un’occasione storica per dare all’Italia uno dei pochissimi governi capaci di durare cinque anni.
Lo dice in una intervista al quotidiano la Verità il presidente di Fratelli d’Italia, Giorgia Meloni.
«Governo Lega e Fratelli d’Italia? Sicuramente. Un governo coeso, compatto e con numeri schiaccianti che può fare le cose coraggiose che servono all’Italia. Gli altri scenari sono tutti preoccupanti. Se Conte rimane, non è uno scenario buono. Se il governo cadesse fuori tempo massimo per votare, ci sarebbe l’ipotesi di un accordo tra Pd e 5 stelle, oppure addirittura di un governo tecnico sostenuto da una specie di Patto del Nazareno allargato ai grillini, cioè lo schema che abbiamo visto in Europa la settimana scorsa. Non starei serena in nessuno di questi casi. Bisogna consentire il voto immediatamente. Oppure il governo si assuma la responsabilità di fare la legge bilancio. Quanto durerà? Non faccio né il commentatore né il veggente. Mi limito a considerare che la scelta di andare avanti sarebbe sbagliata perché graverebbe sulla pelle dei cittadini», spiega Meloni.
