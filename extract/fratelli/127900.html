Ue, Legutko e Fitto: soddisfazione per elezione di Roberts Zīle alla vicepresidenza del PE

L’eurodeputato ECR Roberts Zīle è stato eletto vicepresidente del Parlamento europeo. L’annuncio è arrivato con i risultati del secondo scrutinio per eleggere i 14 vicepresidenti, per cui l’eurodeputato Zīle ha ricevuto una maggioranza di 403 voti dai suoi colleghi. 
Dopo l’elezione di Roberts Zīle, il copresidente del gruppo ECR Ryszard Legutko ha dichiarato: “In qualità di membro fondatore e attuale vicepresidente del nostro gruppo, Zīle ha ripetutamente dimostrato la sua competenza e professionalità come membro del Parlamento europeo. Non ho dubbi – ha aggiunto – che continuerà a essere una forza costruttiva nel suo nuovo ruolo, riaffermando anche l’eurorealismo e la necessità di riformare l’Unione europea e le sue istituzioni”.
Il copresidente del gruppo ECR Raffaele Fitto ha commentato: “È giunto il momento che il gruppo ECR sia rappresentato tra i vertici del Parlamento europeo. Avendo lavorato a fianco dell’onorevole Zīle per molti anni, ho piena fiducia che egli terrà sempre presenti le esigenze dei cittadini. Gli auguro ogni successo nel suo ruolo di vicepresidente”.
L’eurodeputato Roberts Zīle, 63 anni, ha finora ricoperto la carica di vicepresidente del gruppo dei Conservatori e Riformisti europei (ECR).
