Ue-Versailles, Fitto: Conclusioni di oggi siano seguite da provvedimenti rapidi per sostenere economia europea

“Positivo che dal Vertice di Versailles emerga con più forza il sostegno dell’UE all’Ucraina con lo stanziamento di ulteriori risorse all’interno dell’European Peace Facility, ma al tempo stesso è fondamentale che le conclusioni di oggi siano seguite da azioni e provvedimenti rapidi per sostenere l’economia europea, la cui crescita sta fortemente rallentando, e rischia di vanificare il processo di ripresa in corso negli ultimi mesi”. Così in una nota il copresidente del gruppo Ecr- FdI Raffaele Fitto. “Sicuramente bisogna ragionare sugli obiettivi di medio e lungo periodo, rafforzando la difesa e riducendo la dipendenza energetica, ma è necessario dare supporto immediato ai settori dell’economia maggiormente colpiti da questa crisi. A tal riguardo, spero –  continua Fitto – che si possa aprire una discussione vera sugli euro bond e sulla revisione del patto di stabilità.  Il presidente Macron ieri ha detto che da questa crisi uscirà un’Europa diversa. Su questo siamo d’accordo, ma ci auspichiamo che ciò avvenga nella giusta direzione: verso una UE che torni a occuparsi dei grandi temi, al fine di recuperare il suo ruolo e la sua autonomia strategica a livello geopolitico ed economico”.
