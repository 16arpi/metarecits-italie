Marò, La Russa: Si a Odg M5S. Abroghiamo norma, voluta da tutti, su antipirateria

“Annuncio il voto favorevole di Fratelli d’Italia a questo ordine del giorno del gruppo 5 Stelle e invito la sinistra a essere conseguente con quello che ha detto. Avete più volte criticato questa norma, attribuendola con errore e falsamente al governo e in particolare al ministero della Difesa di due precedenti governi, quando basterebbe leggere gli atti parlamentari per capire che fu di iniziativa parlamentare di tutti i gruppi, compreso il Pd.
  
Evidentemente quella norma ha e aveva un significato e non ci permetteremmo di metterla in discussione se dietro quella norma ci fosse un governo, uno Stato, un ‘sistema Italia’ capace poi di difendere i militari che manda sulle navi private a contrastare la possibilità di arrembaggi di pirati. Questo non si sta verificando, per cui sfido la sinistra a essere conseguente, abrogando sostanzialmente quella possibilità almeno fintanto che le condizioni resteranno tali. Poi, successivamente, la potremo magari reintrodurre. Per questo motivo, noi votiamo favorevolmente sull’ordine del giorno presentato dal gruppo 5 Stelle di abrogazione di quella norma e restiamo in attesa di capire se sono coerenti coloro che fino a oggi la hanno criticata”.
Così il presidente di Fratelli d’Italia Ignazio La Russa intervenendo in Aula sugli ordini del giorno al dl missioni.
Roma, 4 dicembre 2013
