Sanità: per medici specialisti più tutele e competitività

“I medici specialisti in formazione rappresentano oggi una risorsa assoluta ed irrinunciabile del sistema sanitario nazionale. Siamo orgogliosi degli oltre 40 mila giovani medici, nella maggior parte dei casi preparatissimi e motivatissimi, che all’interno delle reti formative costituite da policlinici universitari ed ospedali sul territorio, quotidianamente svolgono un lavoro essenziale e senza i quali il sistema collasserebbe. Le necessità del Servizio sanitario nazionale e le difficoltà di far lavorare in sicurezza questi giovani medici, beneficiando al meglio di queste preziosissime risorse, ci hanno convinto della necessità di nuove regole che ne regolamentino la formazione e l’attività assistenziale.
Fratelli d’Italia ha pronta una riforma del sistema di formazione medico specialistico, con l’obiettivo di assicurare a questi medici maggiori tutele, per metterli nelle migliori condizioni di svolgere il loro lavoro all’interno del sistema sanitario nazionale, assicurandogli però una formazione completa, secondo standard di elevatissima professionalità, che possano farli competere con i loro colleghi europei”.
Lo affermano in una nota il responsabile università di Fratelli d’Italia, Massimo Miscusi, e il deputato e responsabile sanità del partito, Matteo Rosso.
