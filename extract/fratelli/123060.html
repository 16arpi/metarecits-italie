Marche, Putzu: Mangialardi usa la pandemia per fare una vergognosa polemica


“Dopo l’ennesimo comunicato stampa del consigliere Mangialardi e degli altri esponenti locali del PD mi chiedo se non si siano accorti che siamo nel bel mezzo di una pandemia o se, nonostante questo, la loro unica priorità sia fare una infinita e strumentale polemica. Mangialardi attacca il governo regionale rispetto ai provvedimenti restrittivi adottati nelle scorse settimane. L’esperienza dell’ex presidente Ceriscioli dello scorso marzo, quando il Governo aveva impugnato l’ordinanza sulla chiusura delle scuole, avrebbe dovuto insegnare a Mangialardi che i provvedimenti regionali in tema di Covid si appoggiano ai Dpcm nazionali, che ne delimitano i parametri che le Regioni devono seguire. Inoltre, se non fosse stato attento, il presidente Acquaroli già da oltre due settimane ha convocato i sindaci dei comuni più colpiti dell’anconetano per analizzare e affrontare insieme l’andamento della pandemia e gli eventuali provvedimenti da prendere, che non si fanno a occhio o con la palla di vetro ma sempre sulla base dei numeri e delle analisi dei servizi competenti. Si deve ricordare Mangialardi che i primi provvedimenti restrittivi sono arrivati quando ancora le Marche venivano confermate in zona gialla dal ministero e con un Rt da quattro mesi sotto a 1. Pur di fare polemica, il consigliere del PD attacca la Regione anche sulla riapertura delle scuole. Forse Mangialardi ha dimenticato che il suo partito è al Governo dall’inizio della pandemia, che prima ha spinto per riaprirle e adesso invece dispone di chiuderle, e invece di sprecare energie per la vergognosa polemica quotidiana, potrebbe impegnarsi in seno ai suoi ministri a far velocizzare la fornitura di vaccini. Vorrei dire infine al consigliere del PD che in pandemia, la differenza la fa chi cerca di fare proposte utili anche dall’opposizione e non chi non perde occasione per mistificare e polemizzare. Perché chi da un anno è in prima linea per la gestione della pandemia non è l’amministrazione Acquaroli ma migliaia di operatori socio-sanitari che lottano per la nostra sicurezza. Polemizzare sulla pandemia significa umiliare tutti loro e la stessa classe dirigente che il suo partito ha scelto e selezionato”. 
Così in un nota Andrea Putzu Consigliere regionale Marche Fratelli d’Italia.
