Seveso. Mastrandrea: ‘Quote tricolori’ per le case popolari

Il candidato sindaco di Seveso, Marco Mastrandrea, sostenuto da Fratelli d’Italia e dalla lista “Civica per Seveso e Meredo, S. Pietro, Altopiano, Dossi, Baruccana” lancia le “quote tricolori” per l’assegnazione degli alloggi popolari e per l’erogazione dei servizi sociali. Di fronte ai rincari tariffari, le stangate fiscali, il caro-affitti e i tagli all’assistenza, il welfare di Seveso non può permettersi di discriminare i sevesini che si trovano scavalcati in graduatoria da extracomunitari, nomadi e profughi.  
“Per questo promuoverò l’istituzione di “Quote Tricolori” proporzionali al rapporto tra cittadini italiani e stranieri comunitari/extracomunitari residenti nella città di Seveso per impedire ulteriori danni ai sevesini, per l’assegnazione di alloggi popolari e per l’erogazione dei servizi. È ora che i cittadini sevesini – ha detto il candidato sindaco del Comune in provincia di Monza e Brianza – non si sentano più stranieri nella loro città. Con le quote tricolore i sevesini italiani saranno difesi dalle consuete discriminazioni che li vedono spesso scavalcare dagli stranieri nelle graduatorie per le case popolari, per gli asili e l’assistenza sociale. Se sarò eletto inasprirò i controlli, per vedere se sussistono davvero i criteri per l’assegnazione di case e servizi. La nostra proposta sarà quella di definire una quota proporzionale tra italiani e stranieri, in modo che nessuno sia discriminato. Nel rispetto della legge regionale attualmente in vigore nei primi 100 giorni individuerò un numero definito di alloggi da assegnare, ad esempio, a: persone che non posso avere un miglioramento del reddito garantito, come i pensionati; genitori con figli a carico; portatori di handicap”.
Seveso, 2 maggio 2013
