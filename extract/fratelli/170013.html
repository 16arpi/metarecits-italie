Lavoro: su sicurezza molto da fare ma siamo su strada giusta

“Dall’informativa resa in data odierna al Consiglio dei Ministri dal Ministro del Lavoro e delle Politiche Sociali Marina Calderone è emerso come l’attività di controllo ed ispezione sui cantieri edili sia aumentata e che, secondo l’ultimo rapporto Inail, le denunce di infortunio sul lavoro presentate nel 2023 sono diminuite del 16,1% rispetto al 2022. In calo anche le tragedie che riguardano gli infortuni mortali con una riduzione del 4,5%. Ancora molto c’è da fare ma la strada intrapresa pare essere quella giusta nella direzione della tutela della salute e sicurezza del lavoro”. Lo dichiara l’on. Marcello Coppo, capogruppo di Fratelli d’Italia in commissione d’inchiesta sulle condizioni di lavoro in Italia.
“Dall’informativa che il Ministro del Lavoro Calderone ha reso oggi in Consiglio dei Ministri emerge l’assoluta priorità del governo in tema di salute e sicurezza sul lavoro. Inasprimento delle sanzioni, maggiore coordinamento dei controlli, allargamento degli organici ispettivi e soprattutto potenziamento dei percorsi formativi per imprese e lavoratori: sono questi i pilastri di un robusto piano di interventi da parte del governo, affinché non non si ripetano fatti come quello di Firenze e venga preservata la dignità del lavoro e dei lavoratori”, afferma Lorenzo Malagola, deputato di Fratelli d’Italia e segretario della commissione Lavoro alla Camera.
