Bullismo, Varchi, solo FdI vuole introdurre il reato. Dalla maggioranza solo ipocrisia

“Fratelli d’Italia ritiene importante l’introduzione di una fattispecie autonoma per punire il bullismo che ormai ha raggiunto un allarme sociale elevatissimo e che come tale va trattato. Dalla maggioranza però, c’è solo ipocrisia con un intervento molto blando di modifica dello stalking. Anche la parte del testo sulla prevenzione è destinata a rimanere lettera morta perché non sono previsti investimenti per tutto ciò che riguarda l’aspetto preventivo del fenomeno e del suo impatto sociale. Si scarica su scuole e servizi sociali la responsabilità di fronteggiare un fenomeno senza risorse adeguate. Un’altra occasione persa da parte di una maggioranza confusa ed arrogante e che ha messo da parte il testo di Giorgia Meloni, depositato all’indomani della morte di Antonio Stano, il pensionato di 66 anni vittima delle torture di una banda di bulli a Manduria. Fratelli d’Italia presenterà emendamenti in aula e spiegherà scuola per scuola, strada per strada perché questa legge va cambiata”.
Lo dichiara Carolina Varchi, deputato di Fratelli d’Italia e capogruppo FDI in commissione Giustizia.
