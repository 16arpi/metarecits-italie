Elezioni, Lollobrigida: chi prende più consensi indica il candidato Premier

“La forza politica che prende più consensi indica il candidato premier da proporre a Mattarella”. Lo ha detto in una intervista a Il Messaggero il capogruppo di Fratelli d’Italia alla Camera, Francesco Lollobrigida, che ha aggiunto: “Tajani ha fatto bene ad esporsi in maniera trasparente. E così Salvini. Sia il coordinatore di FI che il leader della Lega hanno delle ottime qualità per la premiership, ma io penso che Giorgia Meloni abbia qualcosa in più. Saranno gli italiani ad indicare con il proprio voto la loro preferenza”. A proposito dei collegi elettorali Lollobrigida sottolinea: “Occorre rispettare un principio che noi, anche quando ci penalizzava, abbiamo sempre accettato. I sondaggi dicono che Fdi vale il 50% della coalizione. Poi ci possono essere degli aggiustamenti ma occorre partire da qui. Mi aspetto che gli alleati comprendano questa fase storica. Il centrodestra rappresenta la maggioranza del Paese. Possiamo avere una maggioranza solida sia alla Camera sia al Senato”. E sulla cosiddetta agenda Draghi sulla quale starebbe puntando Letta e l’area progressista aggiunge: “Noi pensiamo che il problema dell’Italia siano stati il Pd e M5s e che, riguardo all’operato del premier, non bisogna buttare il bambino con l’acqua sporca. Detto questo, non ci faremo dettare l’agenda da nessuno”.
