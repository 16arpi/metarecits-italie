Elezioni Roma, Fdi presenta le primarie del centrodestra

Per le elezioni amministrative di Roma Capitale del 26 e 27 maggio, Fratelli d’Italia si affida allo strumento delle primarie per dare voce al popolo del centrodestra. Dall’11 al 16 aprile, prenderanno il via due iniziative che consentiranno ai cittadini di partecipare direttamente alle scelte politiche del movimento: “Decidi tu” e “Scegliamo il meglio”.
“DECIDI TU”: i cittadini romani potranno recarsi nei gazebo allestiti in tutta la città e nelle sedi territoriali del movimento o collegarsi sul sito www.fratelli-italia.it per scegliere direttamente “sindaco, idee, candidati”.  
Due i quesiti a cui rispondere. Il primo riguarderà le scelte che Fratelli d’Italia e il centrodestra dovranno perseguire in vista delle elezioni per il Campidoglio. Il secondo consentirà agli elettori di indicare temi prioritari e caratterizzanti nel programma del futuro Sindaco di Roma.
“SCEGLIAMO IL MEGLIO”: i cittadini potranno proporre proposte e progetti per migliorare Roma. E potranno presentare la loro candidatura per l’Assemblea Capitolina e per i Consigli Municipali nelle liste di Fratelli d’Italia, che saranno all’insegna del merito, della competenza e della trasparenza.
“Non vogliamo chiuderci in una stanza e prendere decisioni tra pochi intimi”, ha dichiarato il cofondatore del partito, Fabio Rampelli. “Davvero speriamo, e lavoreremo anche in Parlamento per questo, che si possa andare finalmente incontro ad una legge elettorale che faccia tornare protagonista la persona, e ciò che mette al centro il cittadino elettore”, ha aggiunto. 
Marco Marsilio, costituente regionale del Lazio di Fdi, ha spiegato così la motivazioni delle elezioni primarie: “Tra i tanti difetti abbiamo scelto quello della massima apertura possibile, quindi lasciare la piena libertà ai cittadini di indicarci il nome piuttosto che andare a predeterminare oppure a discutere possibili, potenziali candidati. Lasciamo campo aperto alle proposte e ai suggerimenti che ci arrivano”.
Federico Mollicone, capogruppo Fdi in Aula Giulio Cesare si è espresso così: “Abbiamo sempre messo davanti l’interesse pubblico, generale, diffuso e lo faremo pure in queste ultime ore di questi esaltanti cinque anni che ci hanno visto sempre protagonisti anche all’interno del PDL. E lo abbiamo fatto nella cultura, nell’ambiente, nei lavori pubblici, e sempre andando ad affermare una visione comunitaria del governo della capitale d’Italia”.
Andrea De Priamo, consigliere Fdi in Assemblea Capitolina ha dichiarato: “FDI da la possibilità ai cittadini di essere ascoltati e vuole smontare alcune bugie come quella secondo cui in queste ore si sarebbe consumato un nuovo sacco di Roma, quando sappiamo bene che il sacco di Roma è stato fatto da ben altre amministrazioni e forze politiche”.
L’assessore ai Lavori Pubblici di Roma Capitale Fabrizio Ghera, ha sottolineato i risultati dell’attuale amministrazione: “Con l’insediamento del comune e poi con il problema del Patto di stabilità abbiamo avuto molti meno soldi a disposizione che in passato. Abbiamo fatto miracoli. Per fortuna c’è stato il centro destra, con tutti i suoi difetti e le sue problematiche. Siamo riusciti nei nostri obiettivi anche con minori possibilità di investire”.
DOVE SI VOTA: Da giovedì 11 a martedì 16 aprile sarà possibile votare attraverso il sito ufficiale del movimento www.fratelli-italia.it.
Da sabato 13 a martedì 16 aprile, dalle ore 10 alle ore 20, si voterà anche presso i gazebo allestiti in 37 piazze romane e nelle 19 sedi territoriali di Fratelli d’Italia, presenti in ogni municipio della Capitale.
CHI PUÒ VOTARE: potranno votare alle primarie tutti i cittadini italiani e i cittadini di altri Paesi europei che hanno compiuto 16 anni di età, che si riconoscono nel centrodestra e che sono residenti nel territorio di Roma Capitale. Per votare è necessario presentarsi al seggio con un documento di identità valido. Non è previsto alcun tipo di sottoscrizione obbligatoria.
Roma, 10 aprile 2013
