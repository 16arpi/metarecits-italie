A24-A25. Lollobrigida: Domani gruppo FdI torna a incontrare delegazione sindaci di Lazio e Abruzzo su pedaggi

“Domani mattina il gruppo parlamentare di Fratelli d’Italia tornerà a incontrare una delegazione dei tanti sindaci ed esponenti dei territori di Lazio e Abruzzo coinvolti dal possibile maxi-aumento dei pedaggi sulle autostrade A24 e A25”. Lo dichiara il capogruppo di Fratelli d’Italia alla Camera, Francesco Lollobrigida. “Rappresenteremo le loro istanze al ministro competente Giovannini, che sul tema domani pomeriggio interverrà in Aula alla Camera svolgendo una informativa chiesta e ottenuta proprio da noi, e vigileremo affinché vengano fornite risposte e soprattutto certezze a tutte quelle famiglie che rischiano di essere colpite da una vera e propria stangata. Se durante la sua relazione dovesse confermare quanto riportato oggi dal quotidiano Il Messaggero, e cioè che il governo nelle prossime ore sarebbe pronto a congelare il maxi-aumento, sarebbe senza dubbio un’ottima notizia per i cittadini e una vittoria dei sindaci, della Regione Abruzzo e di tutti gli esponenti politici tra i quali Fratelli d’Italia si è distinto per compattezza che da sempre si battono, fuori e dentro il Parlamento, per evitare questo pericoloso e gravissimo rincaro. Resta per noi però non rinviabile un approfondimento serio e necessario sugli investimenti per la sicurezza, la strategia logistica di questa importante parte del territorio nazionale. Riteniamo come minimo indispensabile che le zone più disagiate d’Italia abbiano agevolazioni, a cominciare dai trasporti, e non degli aggravi”, conclude Lollobrigida.
