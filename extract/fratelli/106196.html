Banche, Meloni: FdI chiede intervento presidenti camere su violazioni regolamento commissione inchiesta


«Sono tante le ragioni per le quali Fratelli d’Italia ritiene grave e scandaloso quello che è successo ieri con l’incontro informale tra il governatore di Bankitalia Visco e l’Ufficio di presidenza della Commissione parlamentare d’inchiesta sul sistema bancario. Ne citiamo solo tre. La prima: non c’è stata nessuna comunicazione formale sull’incontro e i commissari ne sono venuti a conoscenza soltanto dalle agenzie di stampa. La seconda: l’incontro ha visto la presenza solo del presidente Casini e dei vicepresidenti Brunetta e Marino, mentre sarebbe stato opportuno integrare l’Ufficio di presidenza con i rappresentanti dei gruppi parlamentari. La terza: come risulta dalle dichiarazioni rilasciate alle agenzie di stampa da uno dei vicepresidenti, durante l’incontro è stato di fatto modificato il calendario dei lavori, violando l’art. 5 del regolamento interno della Commissione, che prevede esplicitamente che a predisporlo sia l’Ufficio di Presidenza integrato dai rappresentanti dei Gruppi parlamentari. Dunque, siamo di fronte a pesanti violazioni regolamentari che ci indignano e che non possono essere ignorate e per le quali chiediamo l’intervento dei Presidenti delle Camere, finora silenti. Tra l’altro, l’insieme delle notizie emerse lascia intendere che il calendario dei lavori della Commissione sarebbe stato fatto dal presidente Casini alla presenza di Ignazio Visco. Ora, se il presidente della Commissione di inchiesta sul sistema bancario intende farsi dirigere dal governatore di Bankitalia, allora la farsa è talmente evidente che la Commissione può essere anche sciolta immediatamente».
Lo dichiara il presidente di Fratelli d’Italia, Giorgia Meloni.
