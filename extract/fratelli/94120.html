Fratelli d’Italia, nascono gruppi consiliari nei municipi I e XV di roma

 
 
 
«Nascono nei Municipi I e XV di Roma Capitale i gruppi consiliari del movimento politico ‘Fratelli d’Italia – Centrodestra nazionale’. Nel Municipio I il gruppo è composto dall’ex capogruppo del Pdl, Stefano Tozzi, e dal consigliere Gianluca Caramanna, mentre nel Municipio XV ne faranno parte Fabio Ficosecco e Ida D’Orazi, rispettivamente ex capogruppo e consigliere del Pdl».
È quanto dichiarano in una nota congiunta i consiglieri municipali di ‘Fratelli d’Italia – Centrodestra nazionale’, Stefano Tozzi, Gianluca Caramanna, Ida D’Orazi e Fabio Ficosecco.
«La scelta di staccarsi dal Pdl – sottolineano i neo capigruppo del movimento, Stefano Tozzi e Ida D’Orazi – nasce dalla necessità di trasferire sul territorio l’ambizioso progetto portato avanti a livello nazionale da Giorgia Meloni, Guido Crosetto e Ignazio La Russa. La creazione di un nuovo centrodestra, rinnovato nelle idee e nelle persone, deve avere attuazione soprattutto nei quartieri, fra le famiglie e nella vita di tutti i giorni. Solo così si potrà superare l’impasse che in questi anni ha allontanato dalle Istituzioni non solo i cittadini, ma anche quella politica di militanza e di passione profondamente radicata nei Municipi e nei territori».
 
 
 
