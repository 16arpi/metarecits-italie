Agricoltura, De Carlo: Sui pesticidi non abbassare la guardia, ma no ad allarmismi infondati

«Il “dossier Stop Pesticidi di Legambiente” conferma il primato italiano, a livello non solo europeo ma internazionale, in materia di sicurezza alimentare. Dai controlli effettuati dagli organi di vigilanza si deduce l’assoluta sicurezza sanitaria dei prodotti italiani in commercio.
L’obiettivo deve essere l’aumento  dei campionamenti effettuati dal Ministero della salute e dai laboratori accreditati,  estendendo e rafforzando ulteriormente la rete di monitoraggio soprattutto sull’importazione, supportandola con adeguate risorse umane e finanziarie,  mantenendo alta l’attenzione sul problema dei residui, ma anche evitare inutili allarmismi che non siano fondati su evidenze scientificamente dimostrate come nel caso del “multi residuo”, sul quale l’EFSA non si è ancora pronunciata.
È  importante, inoltre, continuare a sostenere la ricerca e la sperimentazione finalizzate alla produzione di pesticidi naturali per archiviare progressivamente quelli di origine chimica e, al contempo, è decisamente preferibile acquistare prodotti agricoli italiani rispetto a quelli esteri, sicuri di avere un alimento ultra controllato e di qualità, considerato oltretutto che molti prodotti fitosanitari, altamente tossici, sono vietati in Italia da anni mentre continuano ad essere  consentiti nei Paesi extra UE».
È quanto ha dichiarato il deputato di Fratelli d’Italia Luca De Carlo, Segretario della commissione Agricoltura della Camera.
