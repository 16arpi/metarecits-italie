Comunali Roma, Marsilio: Ricorso al Tar contro accettazione liste tarocche: candidatura Meloni fa paura

“Faremo ricorso al Tar per chiedere l’esclusione di due liste ‘tarocche’ che sono state presentate per la corsa al Campidoglio: sono ‘Viva l’Italia con Tiziana Meloni’ e ‘Lega centro con Giovanni Salvini’, i cui simboli sono stati disegnati appositamente per ingannare gli elettori. Non si comprende come la commissione abbia potuto ammettere simboli così palesemente creati per un uso pretestuoso che mira a confondere i cittadini. Siamo anche in attesa di conoscere i simboli di altre liste che sono state depositate con il solo intento di danneggiarci: qualora si ravvisasse lo stesso problema siamo pronti a presentare ulteriori ricorsi. Inoltre formuleremo una richiesta di accesso agli atti per capire chi siano i presentatori di queste liste, visto che tutte le ‘tarocche’ per il Comune di Roma sembrano danneggiare solo Giorgia Meloni: evidentemente la sua candidatura fa paura”. E’ quanto afferma il portavoce regionale del Lazio di Fratelli d’Italia-An Marco Marsilio.
