Marò, La Russa: bene proposta fiocco giallo sulle maglie della Nazionale

“Non posso che essere estremamente favorevole, lo considererei un segno di vero attaccamento ai valori nazionali e di solidarietà verso i due marò”.
  
Ignazio La Russa, deputato di FdI-An, commenta così all’Adnkronos la proposta di alcuni delegati del Cocer della Marina militare di apporre sulla maglia dei giocatori della Nazionale un fiocco giallo per mantenere viva l’attenzione dell’opinione pubblica sul caso dei due marò detenuti in India. “Tuttavia – aggiunge l’ex ministro della Difesa – ho paura che, a pochi giorni dall’inizio dei mondiali, qualcuno potrebbe dire che non c’è più tempo per mettere questo simbolo sulle maglie, visto che sono già pronte, confezionate e spedite. Allora, propongo di far indossare a tutti i giocatori una spilla o un nastrino giallo prima dell’inizio della partita, quando viene intonato l’inno nazionale”. L’idea di un fiocco giallo per la nazionale ”l’avevamo avuta in passato anche noi di Fratelli d’Italia, ma poi si preferì, in sede di direttivo del partito, non pubblicizzarla per evitare strumentalizzazioni politiche”. Anche per questo motivo, quindi, ”non possiamo che essere soddisfatti per una proposta che va sostenuta”.Roma, 3 giugno 2014
