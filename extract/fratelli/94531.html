Ghiglia: piano &#8220;Passera&#8221; è bufala inutile, marchetta elettorale pro Monti?

Il Piano Aeroporti presentato oggi, in articulo mortis, dal Ministro Passera e’ più inutile che ridicolo. Che senso ha tirare fuori dal cilindro o, meglio, da un polveroso cassetto ministeriale, un piano fondamentale e strategico per lo sviluppo trasportistico integrato nazionale, negli ultimi giorni di vita di un Governo che dovrebbe limitarsi all’ordinaria amministrazione? Il Ministro Passera, che ha brillato per l’inconsistenza  della sua azione di Governo, non riuscendo a dare il minimo seguito alla promessa di stanziamento di fantasmagorici 2 miliardi per le infrastrutture, evocato all’inizio del suo mandato, oggi si sveglia e presenta un piano dalle mille implicazioni territoriali quando è evidente che non potrà andare oltre il titolo. Forse, il solerte Ministro, ha inteso fare quella che in greve gergo politichese si suol definire una “marchetta” elettorale al suo leader, propagando a mezzo stampa un faldone di scelte opinabili che verranno verosimilmente stravolte da chi verrà dopo di lui. Sarebbe stato meglio che Passera, a questo punto e per maggior serietà , avesse continuato nell’inattività operosa che ha contraddistinto il suo mandato, evitando di prendere in giro l’opinione pubblica col Piano Farlocco Aeroportuale.
 
 
Lo dichiara il deputato di ‘Fratelli d’Italia’, Agostino Ghiglia.
