La Russa: balletto su pelle marò, chiedo incontro a Napolitano

“Continua lo sterile balletto sulla pelle dei due marò che dura da ben due anni. Adesso il ministro degli Esteri  Bonino per  smentire le notizie indiane che parlano di un rapporto della polizia alla magistratura con cui si ipotizza la pena di morte si rifà  a  generiche dichiarazioni governative indiane  prive di valore visto che la competenza è solo della magistratura che difatti resta silenziosa.
  
In ogni caso il governo italiano continua ad affrontare la questione non come prioritario impegno di dignità nazionale ma solo sotto il profilo diplomatico giudiziario. Con i risultati che sono sotto gli occhi di tutti. Per questo motivo ho chiesto di essere ricevuto dal Presidente Napolitano del quale conosco bene la vicinanza alle Forze armate non solo per il ruolo che la Costituzione gli assegna”.
Lo dichiara Ignazio La Russa, presidente di Fratelli d’Italia.
Roma, 29 novembre 2013
