Comunali Napoli, Donzelli: FdI con Taglialatela, Moretto e Nonno mossi da interessi personali

“Moretto e Nonno si aggiungono alla lista dei politici che per logiche di piccolo e miope cabotaggio personale cambiano casacca nel tentativo di salvare la poltrona. Fratelli d’Italia è compattamente schierata con coerenza e chiarezza con Marcello Taglialatela a Napoli esattamente come con Giorgia Meloni a Roma”. Così Giovanni Donzelli, coordinatore dell’esecutivo nazionale di Fratelli d’Italia commenta l’annuncio del sostegno di Marco Nonno e Enzo Moretto a Gianni Lettieri in contrapposizione con le scelte prese dal movimento.
“Marco Nonno pochi giorni fa aveva anche sottoscritto la candidatura nelle nostre liste per Taglialatela sindaco – sottolinea Donzelli – ‎nel momento in cui Fratelli d’Italia ha il vento in poppa con la candidatura di Giorgia Meloni a sindaco di Roma e che sta nascendo il centrodestra responsabile portato avanti da Giorgia Meloni e Matteo Salvini in contrapposizione al centrodestra degli inciucisti – conclude l’esponente di Fratelli d’Italia – Moretto e Nonno hanno scelto la parte sbagliata”.
