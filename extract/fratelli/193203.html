Moby Prince: restituire verità è modo migliore per commemorare vittime

“Questo pomeriggio in Aula alla Camera de Deputati abbiamo commemorato le vittime della tragedia della motonave “Moby Prince” avvenuta nella rada del Porto di Livorno nella tarda serata di trentatré anni fa. Centoquaranta persone, fra equipaggio e passeggeri, persero la vita in quella che ancora oggi rimane il più grave disastro che ha colpito la nostra marina civile, le cui dinamiche sono ancora un enigma irrisolto. Ancora troppe domande non trovano risposta sulle circostanze che hanno portato a quanto accaduto; come gruppo di Fratelli d’Italia pensiamo che il modo migliore per onorare chi ha perso la vita sulla Moby Prince sia restituire loro la verità. L’attività della terza Commissione parlamentare di inchiesta sulla vicenda di cui mi onoro di far parte, dovrà portare a compimento il grande lavoro di approfondimento svolto dalle precedenti commissioni; l’impegno e l’incessante impulso dei parenti delle vittime hanno portato informazioni importanti che ci avvicinano a quella verità dei fatti che tutta la Nazione aspetta da troppo tempo. Citando un aforisma di Voltaire: ‘Ai vivi si devono dei riguardi, ai morti si deve soltanto la verità’.
Così l’On. Maria Grazia Frijia – Capogruppo Fratelli d’Italia nella Commissione parlamentare di inchiesta sulle cause del disastro della nave “Moby Prince”.
