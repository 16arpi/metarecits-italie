Marò, Meloni: Vogliamo vederli sfilare alla parata del 2 giugno

«La questione dei marò si sarebbe potuta risolvere in 48 ore se non fosse stato per la viltà dei governi che si sono susseguiti da Monti in poi. Proprio ieri, all’indomani delle affermazioni della Corte dell’Aja, ho fatto un appello pubblico al presidente del Consiglio Renzi chiedendo: “Che cosa stiamo aspettando ancora? Girone deve rientrare in Italia”. Tra pochi giorni ci sarà la parata del 2 Giugno, giornata in cui si celebrano la Festa della Repubblica e le nostre Forze Armate, e ci piacerebbe veder sfilare i due marò. Ieri una serie di esponenti del Governo mi hanno risposto che era una strumentalizzazione, ma ora Renzi ha appena scritto su Twitter che il 2 giugno Girone sarà con noi. Spero che una volta tanto vogliano seguire un consiglio arrivato da Fratelli d’Italia: sarebbe un bel segnale dopo la disattenzione e l’incapacità che i governi hanno dimostrato nel saper difendere due uomini italiani in divisa».
Lo ha detto a RaiNews24 il presidente di Fratelli d’Italia e candidato sindaco di Roma, Giorgia Meloni.
