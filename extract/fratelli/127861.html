Quirinale, Lollobrigida: Odg per garantire diritto voto a tutti i grandi elettori

“In vista dell’elezione del presidente della Repubblica, Fratelli d’Italia, con un mio ordine del giorno al decreto Green pass, chiede che sia garantito a tutti i 1009 delegati di partecipare al voto, anche a coloro che dovessero risultare positivi al Covid, in quarantena o che abbiano scelto nel rispetto della legge di non vaccinarsi. È infatti fondamentale che tutti gli aventi diritto al voto siano messi in condizione di partecipare alle operazioni di voto. Non permetterlo sarebbe una grave violazione del dettato costituzionale. Anche il sottosegretario alla Salute Sileri, il costituzionalista Giovanni Guzzetta e molti altri autorevolissimi esponenti delle istituzioni hanno sottolineato l’importanza di trovare una soluzione che tuteli le garanzie dei grandi elettori, perché eleggere il Presidente della Repubblica è un dovere e non un privilegio. Inoltre il ministero della Salute, con la circolare dello scorso 13 gennaio, ha ribadito che lo spostamento di positivi o in quarantena è possibile ed è già avvenuto. Queste indicazioni, quindi, potrebbero trovare applicazione anche in questo caso. Auspichiamo che la maggioranza accolga la nostra richiesta, perché è essenziale che il massimo garante della nostra Costituzione sia eletto da una base elettorale consona e non falcidiata dall’alto numero di assenze dovute alla pandemia”. 
Lo dichiara il capogruppo di Fratelli d’Italia alla Camera, Francesco Lollobrigida.
