Fondazione An: approvata la mozione Meloni-La Russa

Fratelli d’Italia ha ottenuto la possibilità di utilizzare il simbolo di Alleanza Nazionale per il 2014 nelle elezioni europee. L’assemblea della Fondazione An ha infatti approvato con 290 sì la mozione di Meloni-La Russa-Alemanno per l’utilizzo del simbolo nel logo di Fratelli d’Italia.
“Per decidere su come usare in tutto o in parte il simbolo di Alleanza nazionale insieme a quello di Fratelli d’Italia e all’Officina per l’Italia immaginiamo un percorso di decisione con le primarie “. Lo ha detto il presidente di Fdi Ignazio La Russa al termine dell’assemblea della fondazione di An che ha approvato con 290 voti a favore la mozione dello stesso la Russa, di Giorgia Meloni e di Gianni Alemanno per chiedere alla presidenza della fondazione stessa di concedere l’uso del simbolo per il 2014. “Le primarie si terranno – ha detto la leader Fdi Giorgia Meloni – anche per quanto riguarda la selezione della classe dirigente del soggetto che si va a costruire”. La Russa sottolinea, in particolare, la circostanza che “con la mozione Fratelli d’Italia non chiede di utilizzare in alcun modo il patrimonio e le risorse di An, che rimangono in toto alla fondazione che le utilizzerà nella sua autonomia e secondo le proprie finalità”. L’ex ministro della Difesa ricorda inoltre che a tutti coloro che non hanno partecipato alla votazione o che erano comunque contrari a questo tipo di percorso (area Menia, Poli Bortone, lo stesso Storace) “hanno una settimana di tempo per riflettere e valutare se aderire ad un percorso costituente da inquadrare in una segreteria generale del congresso che si dovrebbe tenere a inizio 2014”.
Scarica la mozione.
 
