Legge elettorale, Rampelli: Cari italiani vi stanno fregando

“Cari italiani, voi non sceglierete più nulla, questo il succo dell’accordo fatto da quattro leader che fino a ieri neanche si salutavano e ora si leccano i baffi per aver confezionato una rivoluzionaria legge elettorale che darà all’Italia un governo d’inciucio strutturale. Cari italiani, non sceglierete il presidente del Consiglio neppure indirettamente. Con questa legge elettorale non deciderete neppure la coalizione che governerà. Cari italiani, tanto meno deciderete i parlamentari”.

Approfitta delle dirette radiofoniche di Radio Radicale e della diretta Sky il capogruppo di Fratelli d’Italia-Alleanza nazionale Fabio Rampelli durante il suo intervento in aula sulla legge elettorale: “Nessuno dice che il 100% dei nomi dei candidati presenti sulla scheda, sia nella quota uninominale che in quella proporzionale, è scelto dalle segreterie dei partiti, senza primarie e senza preferenze. Un accordo targato Renzi, Berlusconi, Grillo avente lo scopo di varare un governo di larghe intese Pd-Fi con il M5S che ammette di essere inadeguato a governare e fa un’Opa sull’opposizione. Insomma, ha deciso che nella prossima legislatura “reggerà il moccolo continuando a fare un’opposizione non contro un avversario ma contro l’Italia.Tutto questo sarà possibile solo rubando quei 100 seggi attraverso lo strumento della soglia di sbarramento al 5%.  Per questo l’obiettivo non sono i partitini dello “0 virgola”, ma i movimenti politici storicamente radicati nella storia nazionale che si stanno riorganizzando dopo l’avvento della politica liquida e le sue degenerazioni.In gioco sono le culture popolari del Novecento ispirate a Gramsci e Gentile e incarnate da uomini di rango come Berlinguer e Almirante. Questo il disegno ma, si sa, il diavolo fa sempre le pentole e si dimentica dei coperchi”. E’ quanto ha dichiarato il capogruppo di Fratelli d’Italia-Alleanza nazionale Fabio Rampelli intervenendo in aula sulla legge elettorale.
