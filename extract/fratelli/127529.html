Manovra, Ciriani: deludente e senza visione. Con senso responsabilità FdI ha cercato di migliorare testo

“La legge di Bilancio 2022, la prima firmata Mario Draghi, è una manovra deludente, senza visione e frutto di un compromesso al ribasso tra le forze della maggioranza, che sono state capaci di farsi opposizione da sole presentando migliaia di emendamenti. Una manovra che è arrivata con gravissimo ritardo e che fino al 21 dicembre è stata ferma in Commissione senza alcuna possibilità di discussione e voto. Soltanto il senso di responsabilità di Fratelli d’Italia ha evitato che la situazione potesse diventare drammatica, sull’orlo di un esercizio provvisorio di bilancio che giova ricordare scatterebbe tra 10 giorni soltanto. Abbiamo invece cercato di utilizzare il nostro ruolo di opposizione per migliorare questo testo attraverso proposte puntuali e di buon senso nell’interesse esclusivo degli italiani. E così è grazie a FdI se la prossima manovra prevedrà il riconoscimento della sospensione della decorrenza dei termini relativi ad adempimenti tributari a carico del professionista in caso di malattia, o infortunio. Un principio che la categoria attendeva da tanto tempo e che in questo modo consente ai professionisti di godere di un diritto costituzionalmente garantito, quello alla Salute. Sempre grazie a FdI nell’ambito della lotta al Covid ed a garanzia della sicurezza nelle scuole i singoli istituti avranno a disposizione risorse da investire nell’installazione impianti di ventilazione meccanica nelle aule scolastiche. Riguardo, invece, le occupazioni abusive degli immobili siamo riusciti a rafforzare le tutele dei proprietari ai quali grazie a FdI sarà risparmiato oltre al danno anche la beffa di pagarvi le tasse nel periodo di indebita occupazione. E sempre grazie all’impegno di Fratelli d’Italia le micro e piccole imprese potranno beneficiare di un più ampio sostegno al credito attraverso un allargamento delle aziende beneficiarie e di un incremento dello stesso finanziamento. Questi sono alcuni dei temi posti in evidenza da Fratelli d’Italia e che  hanno trovato spazio in questa manovra, che purtroppo rimane deludente incapace di rispondere a quella domanda di crescita e sviluppo di cui ha bisogno l’Italia”.
Lo dichiara il presidente dei senatori di Fratelli d’Italia, Luca Ciriani.
