Rampelli su migranti: Terrorismo e racket esseri umani: nostra denuncia risale a due anni fa.


Fabio Rampelli, capogruppo di Fratelli d’Italia-Alleanza nazionale, commenta il rapporto di  Europol e Interpol sulla rete di trafficanti di esseri umani: “Sorpresi dalle dichiarazioni di Europol-Interpol? Neanche per idea. Lo avevamo detto oltre due anni e mezzo fa, subito dopo l’attivazione di Mare Nostrum.
A suo tempo dicemmo, scatenando lo sdegno generale, che dovevamo dichiarare guerra agli scafisti perché erano loro a gestire il traffico degli esseri umani, e che vi erano preoccupanti allarmi circa la possibilità che estremisti islamici utilizzassero queste rotte. Avevamo ragione allora, abbiamo ragione oggi.
Nel frattempo il presidente del Consiglio ha perso due anni di tempo per rassicurare gli italiani sull’assenza di legami tra i due eventi. Renzi viene smentito dai fatti, insieme al ministro dell’Interno Alfano. Se avessero un minimo di dignità, si dovrebbero dimettere per aver messo in pericolo la sicurezza nazionale”.
