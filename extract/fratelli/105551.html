Migranti, Rampelli: Blocco stradale di migranti fuori centro accoglienza ai castelli. FdI rinvia il sit-in e condanna ogni forma di violenza dopo il lancio della bomba carta

“Oggi FDI-AN ha dimostrato ancora una volta di essere partito leader  del territorio romano e laziale decidendo di sospendere l’annunciata manifestazione davanti al Centro per immigrati di Rocca di Papa a causa del lancio di una bomba carta verificatosi due giorni fa. Fortunatamente senza conseguenze per i bambini presenti. Il Centro si era reso protagonista di un inaccettabile blocco della via dei Laghi che ha impedito a molti cittadini italiani di recarsi sul posto di lavoro. Abbiamo presentato al riguardo un’interrogazione parlamentare per chiedere di indagare su coloro che hanno strumentalizzato gli immigrati ospiti e per pretendere l’immediato rimpatrio dei protagonisti dello stesso blocco stradale. La decisione del nostro portavoce Marco Silvestroni di aggiornare di pochi giorni l’iniziativa segna un’inequivocabile condanna per ogni forma di violenza e razzismo, senza la minima rinuncia a continuare la nostra azione di protesta per il modo irresponsabile con cui il governo italiano sta gestendo l’ondata di flussi migratori”.

È quanto dichiara il capogruppo di Fratelli d’Italia-Alleanza nazionale Fabio Rampelli.
