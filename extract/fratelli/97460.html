Fisco, Meloni a Renzi: A italiani non frega nulla di italicum&#8230;

…USCITE DAL PALAZZO E AFFRONTATE PROBLEMI VERI. «Mentre Confcommercio lancia l’allarme sulla pressione fiscale effettiva in Italia, la più alta del mondo con il 53,2%, in Parlamento e in tv si parla solo di legge elettorale, di senatori nominati e di vecchi e nuovi democristiani.
  
Vogliamo fare una domanda a Renzi, al governo e alla maggioranza “responsabile” che in questi tre anni ci ha permesso di raggiungere questi invidiabili record: secondo voi, quanto può fregare agli italiani dei vostri discorsi sull’Italicum o sui gufi? Uscite dal Palazzo e provate a parlare di queste cose guardando negli occhi quei giovani costretti ad andare all’estero perché in Italia non hanno prospettive, quei disoccupati, pensionati e quelle famiglie che non arrivano a fine mese e che lo Stato fa sentire cittadini di serie B, quegli imprenditori, agricoltori, artigiani, commercianti che chiudono le loro attività perché non riescono a pagare le tasse mentre si regalano miliardi di euro alle lobby e alle banche. Tutto questo purtroppo non è retorica: è la realtà che gli italiani vivono tutti i giorni e che la politica dovrebbe affrontare dando delle risposte. Risposte che non arriveranno mai se continuerete a pensare solo ai fatti vostri e agli interessi della casta, invece che ai problemi veri della gente. Siate seri, perché avete delle responsabilità che non state onorando e state abusando della pazienza degli italiani».
È quanto scrive su Facebook il presidente di Fratelli d’Italia-Alleanza Nazionale, Giorgia Meloni. 
Roma, 29 luglio 2014
