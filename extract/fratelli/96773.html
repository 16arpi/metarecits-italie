Immigrazione, La Russa: Meraviglia forza italia su reato immigrazione clandestina

“E’ vergognoso attribuire, come è stato fatto da qualche esponente in Aula, la responsabilità delle morti degli immigrati alla norma che prevede un reato per il quale non è in carcere nessuno”.
  
Così Ignazio La Russa, deputato di Fratelli d’Italia – Alleanza Nazionale intervenendo in Aula sul reato di immigrazione clandestina. “Chiunque  – ha aggiunto La Russa – sa che abolendo questo reato non diminuiranno le tante morti che invece sono il frutto di quella politica di finta accoglienza tanto cara a sinistra e che attira ogni anno migliaia e migliaia di uomini e donne facendogli prima immaginare che qui troveranno il paese dei balocchi per poi relegarli ad una vita di miseria. La politica corretta è quella di governare i flussi migratori, non quella di dire ‘venite, venite, qui c’è posto per tutti’. Non mi meraviglia – ha proseguito La Russa – la sinistra che è sempre stata coerente nella sua posizione ma Forza Italia. Capisco gli esponenti dell’Ncd che sono al governo e che hanno quindi un obbligo di permanenza, ma non quelli di Fi che dicono di stare all’opposizione”.
“Nella giornata in cui – ha concluso La Russa  -in Piemonte si rompe una coalizione e si avvia a regalare una regione alla sinistra, Forza Italia si accoda in maniera vergognosa ad una mistificazione del modo di affrontare il problema dell’immigrazione che finisce con l’essere d’aiuto non solo alla clandestinità e alla criminalità ma anche ai trafficanti di uomini”.
