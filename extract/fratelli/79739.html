Piemonte &#8211; 150 anni degli Alpini, sostegno alle celebrazioni



E’ stata approvata questa mattina dalla giunta regionale del Piemonte la delibera per il sostegno alle Celebrazioni del 150esimo Anniversario della costituzione degli Alpini. Il 15 ottobre 1872, infatti, venne costituito il corpo delle truppe destinate alla difesa dei confini montani, che fin da subito in Piemonte divenne uno dei punti fermi per il territorio. 

“Negli ultimi 150 anni – spiega l’assessore Maurizio Marrone, artefice del provvedimento –  gli Alpini hanno rappresentato il meglio che la nostra Italia potesse offrire: coraggio, solidarietà, abnegazione, amor di Patria e difesa dei confini. Come Regione Piemonte siamo lieti di poter sostenere ed ospitare sul territorio gli appuntamenti sportivi e culturali collegati a questo importante anniversario, che siamo sicuri sarà l’occasione per stringere ancora una volta tutti i piemontesi intorno al Tricolore ed alle penne nere dei nostri Alpini”.  

Le iniziative, per la quali la Regione Piemonte ha stanziato 80mila euro, metteranno in luce il rapporto fra gli alpini e il territorio piemontese, che ha ospitato, fin dagli albori, scuole di formazione e reparti operativi. Sono previste commemorazioni, convegni, concerti e raduni su tutto il territorio regionale con la partecipazione di delegazioni provenienti da tutta l’Italia.



