Deturpata sede FdI Garbatella

“Le sedi dei fascisti si chiudono con il fuoco” e “Fascio attento ancora fischia il vento”. Sono queste le frasi con cui ignoti hanno deturpato nella notte scorsa la sede di Fratelli d’Italia di via Guendalina Borghese alla Garbatella, nel Municipio VIII (ex XI) a Roma. Gravemente danneggiato anche il sistema di videosorveglianza installato dopo i ripetuti episodi di vandalismo, minacce e intimidazioni. Due le telecamere rubate.  


“Nonostante siano trascorsi soli pochi giorni dall’anniversario della strage di Primavalle, nel corso del quale lo Stato e tutte le forze politiche hanno ribadito il proprio no a ogni tipo di violenza politica, c’è chi sceglie di riesumare in maniera vergognosa e senza alcun rispetto per le vittime alcuni degli slogan più cupi degli anni di piombo. Fratelli d’Italia continuerà ad andare a testa alta tra la gente e nei quartieri del territorio perché non ha alcuna paura di questi vecchi arnesi dell’odio ideologico, già condannati dalla storia e dal popolo italiano. Alle Forze dell’Ordine abbiamo consegnato tutto il materiale delle telecamere di sorveglianza e ora ci auguriamo che i responsabili di questo episodio siano individuati e arrestati nel più breve tempo possibile”.
È quanto dichiarano Andrea De Priamo, consigliere FdI di Roma Capitale, Glauco Rosati, capogruppo FdI in Municipio VIII (ex XI), e Fabio Roscani, responsabile della sede FdI di via Guendalina Borghese.
Roma, 20 aprile 2013


