Comunali, Meloni: Raggi parla di me ma fugge ai confronti, visto curriculum trasparenza non è suo forte

«Sono disposta a spiegare alla Raggi qualunque cosa se la Raggi avrà la voglia di venirsi a confrontare con me, perché invece vedo che sta fuggendo da tutti i confronti e quindi, forse, sarà difficile spiegarle quello che chiede. Oggi mi dice che sarebbe colpa mia se a lei non è stata assegnata al Comune di Roma la Commissione Trasparenza e qui siamo al delirio. Non so di che cosa parli però voglio anche dire che viste le ultime notizie sul suo curriculum, il tema della trasparenza non mi sembra esattamente la sua forza. La Raggi la vedo un po’ in confusione, dico la verità. Passa la giornata a parlare di me e forse dovrebbe occuparsi di spiegare ai romani che cosa intenderebbe eventualmente fare da sindaco».
Lo ha detto il presidente di Fratelli d’Italia e candidato sindaco di Roma, Giorgia Meloni, interpellata dai giornalisti a margine di un blitz al ponte di Fidene che collega Fidene a Villa Spada. Il ponte è stato inaugurato lo scorso ottobre dall’ex sindaco Marino ma è ancora chiuso per mancanza di un’autorizzazione.
