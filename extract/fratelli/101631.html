Sprechi alimentari, Petrenga: Sì al ddl

“Nel mondo, ogni anno, si spreca oltre un miliardo di tonnellate di cibo, pari a un terzo della produzione mondiale. Si tratta di una nuova emergenza così come riportano le agenzie internazionali e i dati socio-economici. Questi numeri rendono ancora più evidente – laddove ce ne fosse bisogno – quanto un intervento legislativo che rendesse più praticabile il recupero e la ridestinazione dei beni alimentari che sul nostro territorio nazionale altrimenti finirebbero sprecati fosse necessario. Molto rimane ancora da fare, soprattutto sul piano culturale e su quello dell’educazione per far prendere coscienza del valore del cibo e insegnare a ridurre gli sprechi, ma questo provvedimento costituisce un contributo  attraverso il quale si potranno aiutare moltissime persone e famiglie che versano in uno stato di difficoltà economica. E’ per questi motivi che Fratelli d’Italia – Alleanza nazionale esprime un voto favorevole su questo provvedimento”.
E’ quanto ha affermato la deputata di Fratelli d’Italia-Alleanza nazionale Giovanna Petrenga intervenendo in aula sulla  proposta di legge ‘Disposizioni concernenti la donazione e la distribuzione di prodotti alimentari e farmaceutici a fini di solidarietà sociale e per la limitazione degli sprechi’.
