Aeroporti, Moscato:esclusione di Comiso è schiaffo a Monti e Sicilia

Il mancato inserimento di Comiso nell’elenco dei 31 aeroporti ‘di interesse nazionale’ è un grave atto di superficialità e menefreghismo del ministro Passera e del governo Monti nei confronti della provincia di Ragusa e di tutta la Sicilia.  È una decisione insostenibile per i cittadini iblei, che non tiene conto delle grandi potenzialità di sviluppo economico, di riqualificazione del territorio e di potenziamento delle infrastrutture dell’area legate alla realizzazione dell’aeroporto. Ed è ancor più grave che il ministro Passera non abbia voluto considerare le specificità della nostra terra, che come isola ha maggiori difficoltà legate ai trasporti e si confronta spesso con l’intensa attività vulcanologica dell’Etna, con la conseguente paralisi aeroportuale e l’isolamento della Sicilia Orientale. L’esclusione di Comiso è l’ennesimo fallimento del governo e delle politiche di Monti e dei suoi ministri, che prendono decisioni ragionieristiche senza considerare le necessità dei territori.
È quanto dichiara Giovanni Moscato, candidato alla Camera di ‘Fratelli d’Italia – Centrodestra nazionale’ in Sicilia.
