Pedofilia, da FdI proposta di legge per tutelare bambini e adolescenti

 Fratelli d’Italia ha depositato oggi una proposta di legge che stabilisce l’esclusione dei reati sessuali contro l’infanzia da ogni ipotesi di patteggiamento. La proposta di legge è scaturita dalle 12 mila firme raccolte da Peter Pan, l’associazione presieduta dal giornalista Mario Campanella. «Siamo grati a Fratelli d’Italia – ha detto il presidente Campanella – perché è stato l’unico gruppo parlamentare, fra tutti quelli che abbiamo sollecitato, a rispondere alla nostra richiesta.
  
 Se questa legge sarà approvata non ci potranno più essere impuniti né persone che potranno addirittura mantenere intatto il loro casellario giudiziario, con la non menzione dopo aver fatto del male ai bambini. Vogliamo rivolgere un appello al ministro Alfano affinché recepisca la proposta di legge presentata da Fratelli d’Italia e la proponga come decreto legge dall’efficacia immediata: sarebbe un atto responsabile e rassicurante per i nostri bambini».
«La proposta di legge presentata da Fratelli d’Italia in tema di esclusione dal patteggiamento di reati contro i minori – ha sottolineato il capogruppo alla Camera di FdI, Giorgia Meloni – è frutto del confronto con le associazioni e con le realtà che ogni giorno sono impegnate nella lotta alla pedofilia. Il dialogo con chi conosce i problemi e sa di cosa parla rappresenta una buona abitudine che la politica deve sempre seguire, soprattutto quando è chiamata ad occuparsi di temi così importanti e delicati. La tutela dei minori è una battaglia di civiltà che Fratelli d’Italia ha scelto di fare sua e che ci auguriamo possa essere condivisa da tutto il Parlamento, perché i bambini e gli adolescenti non si toccano».
Scarica la proposta in pdf 
Roma, 20 settembre 2013
