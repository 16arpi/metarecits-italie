Roma, Meloni: Prima di proporre sindaci bisogna proporre una visione e risolvere problema dei poteri di Roma Capitale

«Si può parlare di tutto ma prima di proporre i sindaci bisognerebbe proporre una visione per i romani e dire cosa si vuol fare per loro e per Roma. Roma ha bisogno di poteri, come accade per tutte le grandi capitali occidentali, quindi il problema da cui partire è quello dei poteri di Roma Capitale, che non si è mai voluto risolvere. Lo scontro tra Raggi e Salvini? La Raggi è un bersaglio facile perché è obiettivamente un sindaco incompetente, che non sta dando risposte. Credo che l’attivismo di Salvini e della Lega su Roma sia semplicemente dovuto a questo e, probabilmente, serve anche alla Lega e al M5S per polarizzare lo scontro per la campagna elettorale e litigare all’interno del Governo. Detto questo, non condivido Salvini quando dice che “a Roma non servono altri soldi”, perché Roma è la Capitale d’Italia e non può essere trattata come se fosse un Comune qualsiasi».
Lo ha detto nel corso dell’intervista a “24Mattino” su Radio24 il presidente di Fratelli d’Italia, Giorgia Meloni, rispondendo alla domanda di Maria Latella su Roma e lo scontro in atto tra Raggi e Salvini.
