Sardegna, Gianni Lampis nuovo consigliere regionale FdI. Truzzu: Vittoria di FdI e del Medio Campidano.

“Siamo molto felici di accogliere in Consiglio Gianni Lampis. Questa è una vittoria di Fratelli d’Italia in Sardegna e di tutto il Medio Campidano”. Paolo Truzzu, Consigliere regionale di Fratelli d’Italia-An, commenta così la decisione della Giunta delle Elezioni che ha individuato nell’ex vicesindaco di Arbus il sostituto di Modesto Fenu, decaduto a seguito della nota sentenza del Consiglio di Stato.  “Gianni Lampis ha sempre fatto politica con noi, prima in Azione Giovani, movimento giovanile di Alleanza Nazionale, poi in Fratelli d’Italia, sino alla candidatura alle ultime Regionali – ricorda Truzzu – e ci fa piacere che finalmente venga riconosciuto anche formalmente quanto ci spettava di diritto. Mi dispiace soltanto che a perdere il seggio in Aula sia Modesto Fenu, un collega che ho avuto modo di apprezzare umanamente e politicamente, in oltre un anno di lavoro assieme nel Gruppo Sardegna”. Saranno quindi due i rappresentanti di FdI in Consiglio e Truzzu precisa come questa non sia solo la vittoria del movimento guidato da Giorgia Meloni, “ma una vittoria del Medio Campidano e di un politico giovane che, a fronte dei sui 27 anni, ha già un’importante esperienza amministrativa alle spalle in difesa del proprio territorio”. “È la vittoria di un’intera comunità militante, di una giovane e nuova classe dirigente che si va sempre più consolidando”, gli fa eco Salvatore Deidda, Coordinatore regionale di Fratelli d’Italia. “Non mi dimentico tutti i ragazzi che, dal tempo delle scuole e dell’università, hanno lavorato per far crescere prima Azione Giovani e Alleanza Nazionale e ora Fratelli d’Italia in una provincia non certo facile per la Destra sarda”.
