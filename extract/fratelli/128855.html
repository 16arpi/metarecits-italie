Servizio Civile Universale, Bellucci: è vittima di incapacità Ministro Dodone

“È necessario mettere al centro del dibattito parlamentare il tema del Servizio Civile Universale, il quale è sotto attacco e snaturato dalla gestione disordinata e confusionaria della ministro Fabiana Dadone.  Per Fratelli d’Italia il Servizio Civile Universale deve essere ricondotto al suo ruolo primario, ovvero quello della difesa non armata della Patria contribuendo, altresì, all’educazione e alla formazione civica, sociale e culturale dei giovani.  Per questo, dopo un’attenta attività di ascolto con le realtà del Terzo Settore e di rappresentanza del Servizio Civile, abbiamo presentato una mozione che mira a promuovere e valorizzare il Servizio Civile Universale nel suo ruolo di “difesa civica” dei valori della Patria. Vogliamo impegnare il Governo a fornire una risposta strutturata alla necessità di rendere efficiente il Servizio Civile Universale chiedendo, in particolare, risorse strutturali per il Fondo Nazionale dedicato, il potenziamento del numero di operatori volontari da impiegare nei progetti e la valorizzazione del confronto svolto dalla Consulta nazionale per il Servizio Civile, esaltando il ruolo della collaborazione tra i protagonisti del pubblico e del privato sociale. Adesso, dopo tanti rinvii, ci aspettiamo di assistere ad un giusto dibattito e all’approvazione di impegni da parte del Governo e della maggioranza a piena garanzia e tutela del Servizio Civile e del miglior sviluppo dei nostri giovani”.

Lo dichiara Maria Teresa Bellucci, deputato di Fratelli d’Italia, capogruppo in commissione Affari Sociali e responsabile del Dipartimento Terzo Settore.
