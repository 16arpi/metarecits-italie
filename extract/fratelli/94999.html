Governo, FdI: Buon lavoro a Esecutivo, ma no a fiducia. Restiamo all’opposizione

  “Fratelli d’Italia conferma la scelta di rimanere all’opposizione e il no alla fiducia al governo Letta. Conosciamo e stimiamo molti dei 21 ministri che comporranno l’Esecutivo ma in noi restano forti dubbi sulla possibilità di conciliare idee, posizioni e storie così lontane, talvolta praticamente incompatibili. Tuttavia va riconosciuto il tentativo di innescare, attraverso questo governo, un positivo ricambio generazionale, che dà pari opportunità reali e che almeno in parte prova a rispondere alla domanda di rinnovamento che sale prepotente dal popolo italiano. Al presidente Enrico Letta e ai suoi nuovi ministri va il nostro sincero augurio di buon lavoro. Fratelli d’Italia farà un’opposizione leale, senza pregiudizi, propositiva ma intransigente. Un augurio più personale, invece, lo rivolgiamo a quei nuovi ministri con cui per molti anni abbiamo lavorato gomito a gomito nel Pdl».
È quanto dichiarano in una nota il capogruppo di Fratelli d’Italia alla Camera, Giorgia Meloni, il presidente di FdI, Ignazio La Russa, e il coordinatore nazionale FdI, Guido Crosetto.
Roma, 27 aprile 2013
 
