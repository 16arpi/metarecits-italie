Stati Uniti: Nasce in Florida il circolo FdI

Anche se, quando si sente parlare di Orlando, il pensiero corre ai grandi parchi divertimenti, da Disneyland a Universal Studios ad Epcot, l’ultima notizia che ci arriva è quella dell’apertura di un nuovo circolo di Fratelli d’Italia.
La recente visita della presidente Meloni in Florida ha dato vigore alla campagna di radicamento e tesseramento: da allora, in un crescendo di entusiasmo, in poche settimane si è giunti alla costituzione del circolo dei nostri connazionali nel “Sunshine State” degli Usa. A guidarlo sarà l’imprenditrice Anna Zuccarone, la sua vice Monica Monti.
Di recente si era costituito il circolo FdI del Texas e a breve si prevede l’apertura in altri due stati Usa. “Contiamo di ricevere a Milano una delegazione dei nostri ‘patrioti’ dagli Stati Uniti per l’assemblea degli italiani all’estero che terremo sabato 30 aprile nell’ambito della Conferenza Nazionale Programmatica a Milano – ha detto il responsabile del dipartimento per gli italiani nel mondo Roberto Menia – e  dunque l’occasione per salutare l’ingresso del circolo della Florida nella nostra grande rete. E sarà giusto festeggiare, nella stessa occasione, l’ingresso nel Cgie (Consiglio generale degli Italiani all’estero) dei nostri amici Vincenzo Arcobelli (Usa), Agostino Canepa (Perù) e Peppe Stabile (Spagna)”.
