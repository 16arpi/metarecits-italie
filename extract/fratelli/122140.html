Covid, Meloni: Chi ha deciso che De Luca potesse essere vaccinato prima degli altri? Gli italiani hanno diritto di sapere

«Sono trascorse 24 ore e non è arrivata ancora nessuna risposta alla semplice domanda rivolta da Fratelli d’Italia a Conte, Speranza e Arcuri: perché il presidente della Regione Campania De Luca è stato vaccinato nel Vax Day? Gli italiani hanno il diritto di sapere chi ha deciso i criteri di somministrazione del vaccino e conoscere il perché un Presidente di Regione abbia avuto la possibilità di riceverne una dose in una fase nella quale la priorità è stata assegnata ad operatori sanitari, anziani ospiti delle Rsa e categorie fragili. Chi ha deciso che il governatore potesse essere vaccinato prima di altri? Chi decide a chi vengono somministrati i vaccini e a chi no? È una scelta del Ministero della Salute, della struttura commissariale di Arcuri o è demandata ai singoli Presidenti di Regione? Domande semplici che Fratelli d’Italia porrà formalmente in un’interrogazione parlamentare e che meritano una risposta altrettanto ufficiale dal ministro Speranza. Gli italiani pretendono chiarezza, non il silenzio tombale che il Governo ha fatto calare su questa vicenda».
Lo scrive su Facebook il presidente di Fratelli d’Italia Giorgia Meloni
