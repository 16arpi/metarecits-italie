Manovra. FdI: No ad albo medici di sola lingua tedesca

“Grazie a Fratelli d’Italia la maggioranza fa un importante passo indietro sull’art.85 della legge di Bilancio che prevede la costituzione di una sezione speciale dell’albo dei medici nel territorio della Provincia autonoma di Bolzano. Il nostro emendamento, che inizialmente ha avuto parere contrario e sul quale finalmente la maggioranza sembra ora convergere, punta a sopprimere una norma a nostro avviso incostituzionale e che crea un pericoloso precedente: un albo speciale al quale possono iscriversi unicamente i medici di lingua tedesca. Fratelli d’Italia dice no a questa prevaricazione e continuerà a battersi, come hanno fatto i colleghi Rampelli e Lucaselli nella giornata di oggi, affinché questo articolo venga definitivamente soppresso”.
Lo dichiarano in una nota Francesco Lollobrigida, capogruppo di Fratelli d’Italia alla Camera, e Paolo Trancassini, deputato e capogruppo in commissione Bilancio.
