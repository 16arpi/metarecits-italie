Amministrative, Meloni: gli italiani non vogliono il centrodestra che fa inciuci e ammucchiate

Il commento del presidente di Fratelli d’Italia, Giorgia Meloni, all’esito delle elezioni amministrative 2016: “I numeri di queste amministrative parlano chiaro: il Pd viene fortemente penalizzato e gli italiani colpiscono le politiche ridicole del governo Renzi. Su 25 capoluoghi di provincia in cui si è votato il Pd ne governava 20 e oggi ne governa 8. In quasi tutta Italia hanno vinto i candidati alternativi a quelli espressione del Pd. Dunque questo è sicuramente un voto contro le politiche di un governo che ha massacrato gli italiani per fare gli interessi delle grandi lobby, delle grandi concentrazioni economiche e della grande finanza. Gli italiani lo hanno capito e hanno deciso di punire il Presidente del Consiglio. Il M5S ottiene un ottimo risultato a Torino e Roma e ora finalmente vedremo come si comporterà alla prova del governo. Il centrodestra governava 4 di questi 25 capoluoghi di provincia e oggi ne governa 11. Quindi esiste, è presente, c’è ed è in partita ma viene sempre punito dagli italiani quando prova a fare inciuci o ammucchiate. Bisogna ripartire dalla chiarezza e dalla coerenza delle proposte, dalla serietà delle persone perché si può liberare l’Italia dal governo Renzi e restituire agli italiani un governo che faccia i loro interessi”.
