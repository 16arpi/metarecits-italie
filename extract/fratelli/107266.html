Elezioni, Cirielli: Minniti a braccetto con un condannato? Segnale devastante per chi combatte la camorra

“Il ministro dell’Interno Marco Minniti nel tentativo di recuperare qualche voto per il Pd va braccetto per la campagna elettorale nel salernitano con un condannato? E’ un’offesa alle vittime dei clan”: è quanto dichiara in una nota. Edmondo Cirielli, deputato di Fratelli di Italia e capolista alla Camera dei Deputati nel collegio di Salerno.
“Ci stupisce la presenza del ministro Minniti, che dovrebbe essere un simbolo della lotta contro i clan, al fianco di Franco Alfieri, l’ex sindaco di Agropoli condannato dalla Corte dei Conti e sotto processo per omissioni atti d’ufficio per il mancato utilizzo per finalità sociali da parte del Comune di Agropoli di tre appartamenti e due locali confiscati ad esponenti del clan Marotta, ad una manifestazione elettorale che si terrà domani alle 15, 30 a San Gregorio Magno” – spiega Cirielli.
“Il segnale che arriva con la presenza di un rappresentante dello Stato al fianco di un condannato dalla Corte dei Conti per un fatto così grave è devastante per tutti i cittadini onesti che credono ancora nell’etica e nella lotta alla criminalità ma soprattutto appare come un’offesa verso le vittime dei clan” – sottolinea Cirielli.
“Auspico che Minniti, al quale ho chiesto di avviare una verifica sui rapporti tra politica e camorra nel Comune di Agropoli, possa prendere pubblicamente le distanze da comportamenti ambigui, che vanificano il lavoro quotidiano di magistrati e forze dell’ordine, schierandosi dalla parte della Giustizia” – conclude il deputato salernitano
