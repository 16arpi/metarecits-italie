Amministrative, Taglialatela: Irregolarità voto Melito di Napoli, segnalazione al Ministro Minniti oggi in antimafia

“In commissione Anti-mafia ho rappresentato oggi al ministro dell’Interno Minniti le gravi irregolarità del voto nel Comune di Melito in provincia di Napoli. L’amministrazione comunale dopo una gara ha assegnato il servizio cimiteriale alla società Ipogeo spa. Dopo aver incassato il 70% di anticipo sui lavori, è in enorme ritardo per lo svolgimento dei servizi in appalto. Nonostante le evidenti inadempienze, l’amministrazione comunale  non richiama l’azienda all’ottemperanza degli obblighi. Forse perché questa società è stata molto attiva al primo turno elettorale e si sta mobilitando anche per il secondo turno elargendo promesse e prebende. Il ministro è stato informato di questa vicenda e gli ho personalmente consegnato un plico contenente tutta la documentazione”. È quanto dichiara il deputato di Fratelli d’Italia-Alleanza nazionale Marcello Taglialatela, componente della commissione Anti-mafia.
