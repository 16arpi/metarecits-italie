Capitano Ultimo, Rampelli: Vergogna Governo che toglie protezione a colonnello De Caprio. Viminale garantisca scorta

“Da alcuni giorni il Colonnello Sergio De Caprio, il ‘Capitano Ultimo’, è senza scorta. Una vergogna. Peraltro gli è stata tolta dal Viminale nel giorno del 36mo anniversario dell’attentato mafioso al Generale Dalla Chiesa, quando fu proprio De Caprio ad arrestare Totò Riina, uno dei mandanti anche di quell’omicidio. Il Governo non lasci solo un servitore dello Stato che ha avuto un’esposizione massima nella lotta alla grande criminalità e gli garantisca la necessaria protezione. Un uomo che Giorgia Meloni candidò simbolicamente alla presidenza della Repubblica, che merita la massima sensibilità dalle istituzioni per quanto fatto in questi anni assicurando i mafiosi alla giustizia e trovandosi costretto a stravolgere per questo la sua vita”.
E’ quanto dichiara in una nota Fabio Rampelli, vicepresidente della Camera e deputato di Fdi.
