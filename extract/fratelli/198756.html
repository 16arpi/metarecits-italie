Covid: lockdown poco efficace e dannoso, sinistra nostalgica delle censure

“Evidentemente il Pd e il M5s hanno ancora nostalgia del periodo più buio che abbiamo conosciuto di recente in Italia per la libertà d’espressione. Lo dimostrano tentando puntualmente di screditare gli auditi in commissione Covid ogni qual volta questi rappresentino una lettura critica delle misure politiche attuate durante la pandemia. Vogliamo allora rivolgere ai colleghi di sinistra un messaggio chiaro: con questo governo i tempi delle censure, degli anatemi nei confronti di chi osava contestare le restrizioni draconiane del governo Conte sono finiti. Fratelli d’Italia vuole dare voce a chiunque possa dare un contributo concreto e serio, senza discriminazioni”. Lo dichiara in una nota Galeazzo Bignami, presidente dei deputati di Fratelli d’Italia.
“Il lockdown generalizzato e prolungato non solo è stato poco efficace nel contenere il Covid, ma ha anche provocato danni collaterali in termini economici, sociali, psicologici, educativi e scolastici. Questa teoria, sgradita ai fautori progressisti di politiche degne di un regime seppur validata da diversi esperti, è tornata in auge oggi grazie alla relazione dell’ing. Giovanni Di Palmo, esponente dell’associazione Umanità e Ragione, audito in commissione Covid in quanto esperto di analisi di dati. L’ing. Di Palmo ha precisato che il lockdown localizzato e temporaneo, come del resto prevede il nuovo piano nazionale pandemico, può portare benefici nella lotta al virus.
La formula draconiana ed estesa scelta dal governo Conte, invece, è stata un disastro. Come un disastro, del resto, è stata la decisione di fondare le misure di contenimento nazionali su dati epidemiologici raccolti con criteri eterogenei nei diversi territori italiani. Desidero pertanto esprimere solidarietà all’ing. Di Palmo, oggetto durante la sua audizione di continue interruzioni e di irriverenti commenti di sottofondo da parte di esponenti di Pd e M5s, i quali dimostrano così di temere come la peste chiunque metta in dubbio la pessima gestione del Covid da parte del governo Conte. La loro spocchia e il loro ostruzionismo non fermerà il lavoro della commissione d’inchiesta sul Covid”, afferma in una nota la deputata Alice Buonguerrieri, capogruppo di Fratelli d’Italia in commissione Covid.
