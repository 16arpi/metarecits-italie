Taglialatela: Lettieri scenda dal piedistallo ed accetti le primarie

IL PARLAMENTARE LANCIA LA SUA CANDIDATURA ALLE PRIMARIE DEL CENTRODESTRA CON IL MANIFESTO “TERRA NOSTRA”. “Le primarie del centrodestra rappresentano uno straordinario strumento di partecipazione e consenso popolare. In tutte le altre grandi città che andranno al voto in primavera la coalizione di centrodestra sta ancora discutendo per individuare il miglior candidato sindaco possibile.
Non vedo perché a Napoli non lo si possa fare e perché ci debba essere una imposizione determinata da una autocandidatura e da una mancata disponibilità a confrontarsi. Questo metodo è sbagliato.
Lettieri scenda dal piedistallo ed accetti di misurarsi attraverso lo strumento delle primarie”.
E’ quanto sostenuto dal Parlamentare di Fratelli d’Italia – Alleanza Nazionale Marcello Tagliatatela, intervenuto stamani all’iniziativa organizzata presso il circolo “Rari Nantes” dall’associazione culturale “Polo Sud”, durante la quale il Deputato Fdi-An ha lanciato la propria candidatura alle primarie di coalizione attraverso il manifesto “Terra Nostra” (in allegato).
“Io sono pronto ed assolutamente determinato. Terra nostra è un richiamo all’amore per Napoli ed a quello per il nostro territorio che sono motivo del mio impegno politico costante”.
“Fratelli d’Italia è nata 3 anni fa proprio in contrapposizione alle logiche delle autocandidature e delle scelte calate dall’alto. Chi fa politica deve pensare alla programmazione ed avere il coraggio di parlare e programmare la città del futuro”.
“Napoli sconta oltre 20 anni di ritardi dovuti al malgoverno cittadino della sinistra. Ritardi che paradossalmente possono diventare una opportunità di sviluppo e rilancio che il prossimo sindaco dovrà capitalizzare. Bagnoli, ad esempio, vittima di ventennali chiacchiere e malgoverno, potrebbe divenire una nuova Silicon Valley, polo dove concentrare e far confluireaziende leader mondiali nel campo della tecnologia e dell’informatica. L’area è estesa e facilmente raggiungibile per poter realizzare questo progetto di sviluppo e rilancio economico ed occupazionale”, ha concluso Taglialatela.
Scarica il manifesto della candidatura alle primarie
