Centrodestra, Meloni: Non voglio morire Renziana, parlamentari vengano&#8230;

 …A FIRMARE PETIZIONE PER PRIMARIE. «Io sono tra coloro che non si rassegnano alla fine di un sistema di valori adeguatamente rappresentato nello scacchiere politico: sogno un centrodestra che possa stare in partita e non voglio morire renziana, come sembra piaccia, invece, ormai anche a quelli che si definivano di centrodestra.
  
 Poi se Renzi sarà più bravo in un confronto tra centrodestra e centrosinistra vincerà. Però così ci sembra di vedere quella pubblicità del “ti piace vincere facile”: si vince perché semplicemente non ci sono avversari. Allora Fratelli d’Italia-Alleanza nazionale fa questo appello a tutto il centrodestra per reagire e per non rimanere a guardare. Mercoledì saremo di fronte al Parlamento, senza simboli di partito, per chiedere a parlamentari e leader del centrodestra di sottoscrivere la petizione popolare per la celebrazione delle elezioni primarie per la scelta dei candidati a tutti i livelli. Perché mentre qualcuno ci vuole consegnare un Senato di senatori cooptati e persino immuni e una legge elettorale alla Camera con l’ignominia delle liste bloccate, noi vogliamo restituire agli italiani il diritto di scegliere i propri rappresentanti».
Lo ha detto il presidente di Fratelli d’Italia-Alleanza nazionale, Giorgia Meloni, alla conferenza stampa di presentazione di “#senzatregua” la campagna nazionale avviata da Fratelli d’Italia-Alleanza nazionale. Quattro le petizioni popolari per le quali il movimento ha avviato la raccolta di firme: adozioni e difesa della famiglia tradizionale; tasse e introduzione dello “scaricatutto”; ritiro delle truppe italiane dalle missioni di pace fin quando i marò Latorre e Girone non torneranno a casa; primarie di centrodestra obbligatorie per la scelta dei candidati.
Roma, 7 luglio 2014
