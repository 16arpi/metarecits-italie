Fratelli d&#8217;Italia nasce ad Arezzo, il 2 febbraio la presentazione

Un comizio in piazza, alla presenza dei candidati aretini e del Senatore Totaro, capolista alla Camera per “Fratelli d’Italia” e senatore uscente del Popolo della Libertà. Ecco come si presenta il nuovo partito creato da Giorgia Meloni, Guido Crosetto ed Ignazio La Russa nella città di Arezzo. L’incontro si terrà dalle ore 16.00 alle ore 19.00, in piazza Risorgimento.
  
L’arrivo del sen.Totaro è previsto per le ore 17.00. Alla maratona oratoria interverranno anche i candidati provenienti dalla provincia di Arezzo: Luca Volpi (candidato al Senato della Repubblica), Paolo Bussagli, Nicoletta Zampi (candidati alla Camera dei Deputati) e l’atteso Sen. Achille Totaro (candidato capolista alla Camera dei Deputati).
 
“Abbiamo scelto di ritornare ad un preciso modo di fare politica: la presenza nelle piazze, i comizi, il presidio del territorio con volantinaggi, gazebo e non solo nel periodo della campagna elettorale ma proprio per testimoniare il ritorno a ciò che la politica ha da tempo tralasciato: la vicinanza alla gente. Per questo l’idea del comizio! Ma non tralasceremo i nuovi media: web e social network, che oggi costituiscono delle risorse fondamentali nella propaganda e nell’aggregazione politica.”. Questo quanto fa sapere il portavoce del partito, Carlotta Andrea Buracchi, aretina, 21 anni, cresciuta nelle fila del movimento giovanile prima di AN, poi del PdL.
“Siamo consapevoli che la sfida che ci attende non ha eguali nella storia di ognuno di noi, d’altronde siamo un partito nato appena due mesi e che, neonato, si presenta già alla sua prima tornata elettorale, fatto per buona parte di militanti con esperienza ma per il 70% di giovani che si trovano alla loro prima campagna elettorale, molti dei quali provenienti dal mondo del movimentismo giovanile.” – prosegue la portavoce provinciale – “Eppure grazie all’entusiasmo, alla passione ed alle esperienze di militanza e politica che ognuno ha maturato nel corso degli anni, siamo certi di poter raggiungere un ottimo risultato”.
