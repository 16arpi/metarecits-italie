Marò, La Russa: Bene Cocer, uscire subito da missioni internazionali di pace

“Sono estremamente favorevole alla proposta avanzata oggi dal Cocer della Marina militare di apporre sulla maglia degli azzurri ai mondiali di calcio in Brasile il fiocco giallo in segno di solidarietà ai due marò.
  
 Salvatore Girone e Massimiliano Latorre sono due servitori dello Stato che da oltre due anni sono stati abbandonati nelle fauci del sistema giudiziario indiano. Erano tornati in Italia ma, per motivi economici, furono rispediti in India come pacchi postali. Una decisione che non fu un errore bensì una scelta precisa: si preferì guardare alla bilancia commerciale piuttosto che alla dignità nazionale. Il premier Renzi poi, nonostante i tanti annunci, ancora non ha presentato la richiesta di arbitrato all’Onu. Fratelli d’Italia-Alleanza Nazionale da tempo sostiene che occorre uscire subito dalle missioni internazionali di pace, a cominciare da quella anti pirateria che si svolge proprio nell’Oceano Indiano. E’ una questione di dignità nazionale”.  
Così Ignazio La Russa, deputato di Fratelli d’Italia-Alleanza Nazionale intervenendo a Tgcom 24.
Roma, 3 giugno 2014
