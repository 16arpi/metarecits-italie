Dl Genova, FdI: Rischio slittamento per tira e molla della maggioranza

«È sconcertante che dopo aver sbandierato per settimane all’opinione pubblica l’impegno del governo su Genova, oggi si arrivi all’esame del decreto nelle competenti commissioni con il rischio concreto che questo slitti, non per colpa di coloro che come Fratelli d’Italia si sono impegnati per migliorare il testo, ma per i continui tira e molla della stessa maggioranza. Già per l’articolo 1 c’è stata una pioggia di emendamenti del governo e della maggioranza che ne hanno cambiato significativamente il contenuto. Dopo di che i relatori di maggioranza hanno annunciato gli emendamenti su Genova ma non li hanno presentati chiedendo quindi lo slittamento dell’esame per passare direttamente all’art. 17. Un articolo questo che non riguarda più la ricostruzione del ponte di Genova e neppure l’Agenzia nazionale della sicurezza stradale e autostradale. Il presidente della Camera Fico intervenga immediatamente e trovi assieme alla commissione, una modalità diversa di lavoro. Fratelli d’Italia ha detto da subito di essere favorevole ad un esame veloce del decreto ma ad ostacolare il percorso ci sono messi maggioranza e Governo con il rischio concreto di arrivare in aula con un testo di decreto ancora tutto da discutere».
Lo dichiarano in una nota congiunta i componenti di Fratelli d’Italia nelle commissioni Lavori Pubblici e Trasporti della Camera: Tommaso Foti, Paolo Trancassini, Alessio Butti, Carlo Fidanza e Mauro Rotelli.
