Giustizia, Cirielli: Berretta vive in un altro mondo. Alle giuste critiche della leader della Destra Patriottica Italiana Giorgia Meloni, il deputato Pd risponde da vero extraterrestre

“È paradossale che dopo 5 anni di Governo del Pd, che si è retto solo grazie ai transfughi, e una politica sulla Giustizia incentrata solo su provvedimenti svuotacarceri, depenalizzazioni, paghette ai detenuti e su riforme perdoniste a favore di delinquenti stranieri e nostrani, il parlamentare del Pd Giuseppe Berretta ritenga che le responsabilità del collasso del sistema della sicurezza italiana siano del Centrodestra”: lo afferma in una nota il deputato di Fratelli di Italia, Edmondo Cirielli, responsabile del dipartimento Giustizia.
“Berretta appare come una persona che vive sulla Luna e fa capire perché ormai il Pd, sempre più distante dai problemi reali dei cittadini, viaggi intorno alla pericolosa soglia del 20%. A Berretta ed al ministro della Giustizia Andrea Orlando diciamo con chiarezza che sia Giorgia Meloni che Fratelli  d’Italia  hanno sempre portato avanti la battaglia parlamentare e politica  dalla parte delle vittime e delle forze di Polizia”aggiunge Cirielli.
“Al Ministro Orlando, che ricorre ad oscuri parlamentari per far replicare ad una leader che presto prenderà il suo posto nel Consiglio dei ministri, consigliamo di occuparsi, se vuole salvare la faccia, di non potenziare le misure alternative alla detenzione ma al contrario di revocare la vigilanza dinamica, il cd “carceri aperte”, che sta costando decine di aggressioni al giorno alla polizia penitenziaria, di aumentare stipendi, organici e sicurezza di questi ultimi. Altrimenti farebbe bene a dimettersi prima di essere sepolto da una valanga di voti contro di lui e il Pd di Renzi”-  conclude il deputato di Fdi
