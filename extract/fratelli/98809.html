Corte dei Conti, Rampelli: Renzi e Padoan millantatori di credito

“La relazione della Corte dei Conti sulla legge di stabilità è la più autorevole bocciatura delle politiche economiche di Renzi. Al presidente del Consiglio avevamo sottolineato l’abuso del ricorso alle cosiddette clausole…

…di salvaguardia e un’alterazione dei conti attraverso l’impegno di risorse futuribili ma non certe e definite”. È quanto ha dichiarato il capogruppo di Fratelli d’Italia-Alleanza nazionale Fabio Rampelli commentando la relazione della Corte dei Conti sulla legge di Stabilità.
“Inoltre, come ha sempre rilevato la magistratura contabile, pochi sforzi sono stati fatti per il taglio della spesa pubblica, mentre sul jobs act i magistrati rilevano la fallacia di una riforma che potrebbe avere effetti distorsivi sul mercato del lavoro non risolvendo i problemi ma anzi creandone di altri. Insomma, leggendo per intero la relazione della Corte dei Conti sembrerebbe che a guidare Palazzo Chigi ci sia un alunno con tante insufficienze in pagella. A proposito di ‘buona scuola’…”
“Ci conforta sapere che – ha concluso Rampelli – avevamo ragione e non ci eravamo abbandonati alla propaganda, ma questo non aiuta l’Italia”.
