Genovese, La Russa: Evitare strumentalizzazioni.

CONTINUARE CON STESSO SPIRITO DELLA GIUNTA AUTORIZZAZIONI. “Apprendo ora che la Conferenza dei Capigruppo ha deciso di mandare oggi stesso in Aula l’esame della richiesta di arresto per il deputato Francantonio Genovese.
  
Personalmente avrei accettato senza difficoltà qualunque decisione fosse stata presa  dalla Conferenza dei Presidenti di Gruppo, presieduta dalla Boldrini. La Giunta Autorizzazioni in queste settimane ha lavorato serenamente e ha concluso, senza polemiche, per l’accoglimento della autorizzazione all’arresto chiesta dalla autorità giudiziaria benché nelle carte siano emersi accanto ai motivi a sostegno dell’accusa anche motivi di segno opposto. Occorre proseguire in Aula con lo stesso spirito evitando ogni strumentalizzazione da entrambe le posizioni. La data del voto, giorno più giorno meno, quando si tratta della libertà di una persona dovrebbe essere l’ultima cosa su cui dividersi”. 
Lo dichiara il Presidente della Giunta per le Autorizzazioni Ignazio La Russa.
Roma, 15 maggio 2014
