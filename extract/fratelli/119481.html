Fase 2, Meloni: Italia non merita cinismo e pressapochismo, il 2 giugno grande mobilitazione per dare voce agli italiani

«Nuova conferenza stampa fiume di Conte in prima serata per annunciare la Fase 2 della Fase 2. Il 18 maggio la quasi totalità delle attività produttive potrà ripartire, sarà sufficiente attenersi ai protocolli, pena multe salatissime e sanzioni. Peccato che molti di questi protocolli vengano resi noti ora, o siano addirittura un mistero, a meno di 36 ore dall’apertura. Intanto, non una parola sulle centinaia di migliaia di persone che ancora aspettano la cassa integrazione o il bonus per gli autonomi, o sulle imprese in attesa di una liquidità che non è mai arrivata. L’Italia non merita tanto cinismo e pressappochismo, e per questo il 2 giugno daremo vita a una grande mobilitazione, nel rispetto delle norme di sicurezza, per dare voce agli italiani stufi della propaganda e che pretendono risposte concrete. (P.S. Ha detto Conte che abbiamo il diritto di manifestare. Per dirla con Fantozzi: “Come è umano lei”)».
È quanto scrive su Facebook il presidente di Fratelli d’Italia, Giorgia Meloni.

 
