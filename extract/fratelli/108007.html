Elezioni, Orsomarso incontra i giovani di Rdu: La Calabria deve offrire tante opportunità a chi ha competenze

“La Calabria è una terra che può e deve offrire tante opportunità ai giovani e a tutti coloro che hanno competenze e capacità. Tutto questo è possibile soltanto assumendoci la responsabilità di fare scelte importanti e valorizzando le risorse che abbiamo a disposizione. In questi anni ho cercato di dare il mio contributo a questa terra ed è quello che continuerò a fare. Soltanto uniti e con le idee chiare possiamo portare avanti il progetto di una grande Calabria“. È quanto ha dichiarato il candidato di Fratelli d’Italia alla Camera Fausto Orsomarso durante l’incontro che si è svolto presso la sede di Rinnovamento Democratico Universitario all’Università della Calabria con gli attivisti dell’associazione universitaria.  È una lunga storia quella che unisce il Consigliere Regionale all’associazione Rdu, lo stesso Orsomarso infatti fu fondatore dell’associazione, come ricordato da Domenico Liguori, attuale presidente di Rdu, nel suo intervento d’apertura.
Lo stesso Liguori ha ricordato agli associati i trascorsi di Orsomarso come militante e poi come Consigliere d’Amministrazione all’Unical, evidenziando “come dall’esperienza quotidiana nell’Ateneo e nell’orbita associativa – ha detto Liguori – possano nascere pezzi di classe dirigente futura che porteranno sempre nel cuore gli anni trascorsi ad Rdu”.
Nicola Caruso, Senatore Accademico e Consigliere CORUC, ha ripercorso il suo impegno in questi anni di rappresentanza studentesca  e ha sottolineato “la vicinanza istituzionale di Orsomarso nelle sue battaglie in difesa dei diritti degli studenti calabresi”.
A seguire Alfredo Moccia, presidente provinciale di Gioventù Nazionale, ha espresso soddisfazione per i “risultati ottenuti dal movimento giovanile di Fdi guidato da Giorgia Meloni, che si è affermato nell’ultimo tesseramento come seconda regione d’Italia e come quarta provincia, a testimonianza della verve e della passione con cui i giovani contribuiranno all’affermazione elettorale del partito in Calabria”.
A chiudere gli interventi dei giovani è stato Mario Russo, militante di Rdu, che ha lodato l’impegno di Nicola Caruso e l’attenzione di Orsomarso, definito “l’unico a rompere il silenzio istituzionale attorno a tematiche importanti come i trasporti e il diritto allo studio, spesso oggetto di spot elettorali rimasti disattesi”.
