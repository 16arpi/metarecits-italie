Giustizia, Meloni: Pd e maggioranza negano audizione e mortificano Magistratura onoraria

«Solidarietà di Fratelli d’Italia al Procuratore Spataro e alla magistratura onoraria per l’ennesima mortificazione inflitta dal Pd e dalla maggioranza che, attraverso il presidente della Commissione Giustizia della Camera Donatella Ferranti, ha chiuso la porta in faccia a 97 Procuratori della Repubblica che chiedevano un’audizione per scongiurare i disastrosi esiti del decreto legislativo sulla riorganizzazione della magistratura onoraria. Il braccio di ferro con la magistratura sta producendo da mesi, nell’irresponsabile disinteresse del Governo, la paralisi della giustizia italiana che non può essere riformata prendendo a calci la magistratura onoraria e sbattendo in faccia la porta alle Procure. Per Fratelli d’Italia bisogna partire dalla valorizzazione di una categoria composta da persone qualificate e competenti formate dallo Stato: per questo continueremo la nostra battaglia per una riforma della magistratura che soddisfi le esigenze di giustizia del popolo italiano».
Lo scrive su Facebook il presidente di Fratelli d’Italia, Giorgia Meloni.
