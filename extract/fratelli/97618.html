Mare nostrum, Rampelli: Ronconi fa ragionamenti surreali

“Ricordiamo al deputato Ronconi che il potere temporale della Chiesa è finito da qualche tempo. Chiamare in causa l’autorità spirituale e indiscutibile di Papa Francesco per avvalorare le incongruenze insanabili di Mare Nostrum significa rinunciare a fare scelte politiche.
  
Il Papa fa bene il suo ‘mestiere’, ma noi – con buona pace di Ronconi- ne facciamo un altro: per questo ribadiamo che Mare Nostrum  è un’idiozia e aggiungiamo che non porsi domande a fronte di una spirale che vede crescere le dimensioni dell’esodo dal continente africano, il numero dei viaggi verso le viste italiane, ma anche il numero di morti, accertate e non, è disumano.
La conferma dell’assurdità di questa operazione è testimoniata dalle recenti decisioni della Ue che si è trovata costretta a estendere con ‘frontex plus’ a tutta la zona euro il ‘peso’ dei flussi migratori”. 
E’ quanto dichiara il capogruppo di Fratelli d’Italia-Alleanza nazionale Fabio Rampelli a commento della polemica su Mare Nostrum sollevata dall’esponente dell’Udc Maurizio Ronconi contro la presidente di Fdi-An Giorgia Meloni
Roma, 10 settembre 2014
