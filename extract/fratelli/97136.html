Brennero, Meloni: A rischio sicurezza per taglio Polfer Brennero&#8230;

…INTERROGAZIONE AL MINISTRO ALFANO. “Vogliamo chiarezza sul posto di polizia ferroviaria della stazione del Brennero. La sua eventuale chiusura, deciso dal ministro Alfano nell’ambito dei tagli alla spesa del suo dicastero attraverso la chiusura di uffici di polizia, avrebbe pesantissime ripercussioni sul controllo del territorio e delle frontiere”.
  
È quanto denuncia il capogruppo di Fdi Giorgia Meloni in un’interrogazione inviata al ministro dell’Interno Angelino Alfano.
“Oltre alle ripercussioni sulla sicurezza dei trasporti e dei passeggeri- ha aggiunto Meloni-  ci potrebbero essere anche conseguenze sul controllo degli immigrati irregolari che tentano di passare il Brennero per recarsi nell’Europa settentrionale. Non meno importante è il transito di treni che trasportano merci pericolose e che in numerose occasioni ha reso necessario l’intervento dei vigili del fuoco e l’immediata presenza sul posto degli agenti della Polfer”.
            “Per questo abbiamo chiesto al ministro Alfano – ha concluso Meloni- quali siano le decisioni assunte in merito alla sede di polizia ferroviaria di Brennero. Siamo convinti che sia assolutamente necessario  mantenere attivo il presidio per garantire la sicurezza dei passeggeri e l’intero scalo ferroviario”.
 
INTERROGAZIONE A RISPOSTA SCRITTA
 
G. MELONI, RAMPELLI, CIRIELLI, CORSARO, LA RUSSA, MAIETTA, NASTRI, TAGLIALATELA, TOTARO. Al Ministro dell’Interno. Per sapere – premesso che:
la sorte del posto di polizia ferroviaria della stazione di Brennero è ancora incerta dopo la decisione del ministro dell’interno Alfano di realizzare il taglio della spesa del suo dicastero attraverso la chiusura di alcuni uffici di polizia;
la chiusura del citato posto di polizia ferroviaria determinerebbe il venir meno di importanti servizi in una stazione d’importanza internazionale, attraverso la quale transitano annualmente migliaia di persone provenienti da tutto il mondo, con tutti i rischi del caso;
la soppressione dell’ufficio Polfer di Brennero avrà gravi ripercussioni sulla sicurezza dei trasporti e dei passeggeri, posto che non ci sarebbe più alcun controllo da parte delle forze dell’ordine nella stazione e nell’intero scalo ferroviario;
gli immigrati irregolari che tentano di passare il Brennero per recarsi nell’Europa settentrionale laddove non riescono nel loro intento rimangono a bivaccare in stazione, giorno e notte;    
non meno importante è il transito di treni che trasportano merci pericolose e che in numerose occasioni ha reso necessario l’intervento dei vigili del fuoco e l’immediata presenza sul posto degli agenti della Polfer -:
quali siano le determinazioni assunte in merito alla sede di polizia ferroviaria di Brennero, e se non ritenga di mantenere attivo tale presidio al fine di garantire la sicurezza dei passeggeri e nell’intero scalo ferroviario.
G. MELONI, RAMPELLI, CIRIELLI, CORSARO, LA RUSSA, MAIETTA, NASTRI, TAGLIALATELA, TOTARO
Roma, 22 maggio 2014
