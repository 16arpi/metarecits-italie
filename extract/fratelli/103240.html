Usa 2016, Cirielli: Ennesima figuraccia Italia, da Gentiloni dichiarazioni gravi

“Con la vittoria di Trump l’Italia colleziona una nuova figuraccia. Gravissime poi le dichiarazioni del ministro degli Affari Esteri, Paolo Gentiloni, contro il candidato, ora presidente, degli Stati Uniti d’America”. È quanto dichiara Edmondo Cirielli, deputato di Fratelli d’Italia-Alleanza Nazionale, componente della Commissione Esteri.
“Il ministro Gentiloni, che ci aveva abituato a gesti di grande equilibrio – aggiunge – ultimamente ne combina una dietro l’altra. Prima il voto d’astensione all’Unesco contro il nostro tradizionale alleato Israele e poi una gaffe imperdonabile che ci espone gravemente contro uno storico alleato e protettore. Chi fa il ministro degli Esteri rappresenta la Nazione e non può parlare come un politico qualunque. In altri tempi e in altre Nazioni, dopo un errore del genere, dovrebbe prenderne atto e trarne le conseguenze”.
