Calabria &#8211; Museo su Steven Tyler, occasione da non perdere

La querelle tra l’Associazione Culturale Steven Tyler e l’Amministrazione Comunale di Cotronei ha varcato i confini comunali ed ha ormai una rilevanza di carattere nazionale, cosa assai prevedibile vista la fama della rockstar. Proprio per questo, forse, l’Amministrazione comunale e l’Associazione avrebbero dovuto avere un atteggiamento più distensivo e riflettere maggiormente sulla scelta di prediligere un immobile ubicato in periferia, non ospitando così la Galleria Musicale a tributo di Steven Tyler presso il Palazzo Bevilacqua, location, invece, da preferire vista la volontà dell’artista. Infatti, emerge anche in una pagina del Corriere della Sera il legame affettivo del leader degli Aerosmith con il Palazzo Bevilacqua.
Ci auspichiamo che la scelta di spostare la location non metta a rischio la realizzazione dell’opera e, inoltre, che possa ricrearsi quella sinergia necessaria tra amministrazione e associazione, indispensabile per la buona riuscita dell’iniziativa, vitale per Cotronei.
La valorizzazione del centro storico di Cotronei con una Galleria Musicale intitolata ad uno degli artisti più famosi nel palcoscenico mondiale è una grande opportunità per il territorio, che mai come in questo momento ha necessità di progettare e proiettarsi in avanti con una visione dinamica e priva di qualsiasi condizionamento.
Va da sé che non è nostra intenzione entrare nel merito della questione a soli fini di opportunità, ma che anzi ci mettiamo a completa disposizione per favorire l’interlocuzione con i nostri rappresentanti istituzionali in Regione Calabria, affinché non si disperda completamente il lavoro condotto dall’Associazione Culturale Steven Tyler a cui va riconosciuto il merito di aver lavorato puntando su iniziative utili a rendere maggiormente attrattiva una piccola realtà locale che può diventare un sito turistico a livello internazionale.
Se Cotronei dovesse perdere questa grande opportunità sarebbe una cosa assai spiacevole. Non sfruttare a pieno le   potenzialità di un richiamo così importante come è una Galleria Musicale a tributo di Steven Tyler sono cose da scongiurare assolutamente.
