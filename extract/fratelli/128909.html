Celiachia, Deidda: approvata mozione per buoni su tessera sanitaria e azioni concrete a favore dei celiaci

“Dopo l’approvazione dell’ordine del giorno, a fine 2020, a mia prima firma e dalla collega Bellucci, che ha impegnato il Governo a procedere alla lavorazione di un decreto che definirà le regole e le modalità informatiche per abolire i buoni cartacei per celiaci – ancora esistenti in diverse Regioni – caricarli su tessera sanitaria e permetterne l’utilizzo sull’intero territorio nazionale, oggi la Camera dei Deputati ha approvato la mozione di FdI, a firma del sottoscritto e della collega Bellucci, per attuare tempestivamente l’impegno preso”, dichiara il deputato di FdI, Salvatore Deidda;
“Si tratta di garantire percorsi formativi nelle scuole di ogni ordine e grado, al fine di assicurare una efficace azione preventiva finalizzata ad una corretta educazione alla celiachia e alle conseguenti abitudini alimentari; di riconoscere, nei Livelli Essenziali di Assistenza (LEA), gli esami che portano alla diagnosi della celiachia, al fine di garantire una puntuale prevenzione; del riconoscimento della cronicità della malattia; di garantire una specifica formazione degli operatori del settore alimentare; di favorire l’inclusione sociale delle persone affette da celiachia e a promuovere ogni iniziativa necessaria atta ad assicurare elevati livelli di qualità e sicurezza nella produzione alimentare nei servizi di ristorazione e nelle diete delle mense scolastiche e aziendali”;
“Un impegno che – con Fratelli d’Italia – abbiamo preso e vogliamo portare a termine. In passato, erano arrivate rassicurazioni dal Governo e dopo il voto della Camera di oggi, che ha unito tutte le forze politiche, speriamo sia il preludio di fatti concreti. Noi insisteremo fino a quando non vedremo il risultato definitivo”, conclude Deidda
