F35, Crosetto: Decisione è del Parlamento o del Governo?

“La maggioranza che sostiene il governo ha approvato al Senato la medesima mozione sugli F35 che aveva già approvato la Camera e che sospende l’acquisto sottoponendolo ad una verifica. Posizione legittima. Se non fosse che i ministri del governo sostenuto da questa maggioranza durante il Consiglio Supremo di Difesa, riunitosi pochi giorni fa, hanno ribadito che la decisione non spetta al Parlamento ma al governo e che, da cosa è dato di sapere, il programma quindi va avanti. Al Consiglio Supremo di Difesa partecipano di diritto oltre al Presidente della Repubblica ed al presidente del Consiglio, il ministro della Difesa, degli Esteri, dell’Economia, dello Sviluppo economico, dell’Interno. Come è possibile che la mano destra faccia una cosa e la sinistra tutto il contrario? Qual è a questo punto la decisione? Quella approvata dai due rami del Parlamento o quella del governo? Mi pare sia legittimo chiederlo e ricevere una risposta seria e definitiva”.
Lo dichiara Guido Crosetto, coordinatore nazionale di Fratelli d’Italia.
Roma, 16 luglio 2013
