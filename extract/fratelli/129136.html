Europa, FDI: Modello confederale per vera Governance

Alberoni: “Ruolo fondamentale Europa per salvare pianeta”
C’è una profonda crisi dell’istituzione europea e un deficit di governance politica in uno scenario reso ancora più fosco dal conflitto Russia-Ucraina. Il modello da seguire è quello di una Europa confederale e l’Italia deve esserne protagonista. Questo il messaggio emerso dal tavolo ‘L’Europa o è confederale o non è’ e lanciato da Fratelli d’Italia nel corso della conferenza programmatica di Fratelli d’Italia a Milano. Tavolo introdotto dal deputato di FdI Davide Galantino, moderato dall’eurodeputato Vincenzo Sofo, a cui hanno preso parte i costituzionalisti Alfonso Celotto e Felice Giuffre’, il sociologo Francesco Alberoni, e il giornalista Carlo Panella.
Per Giuffre’ l’Europa “deve tornare a pensare politicamente e non può essere l’appendice dell’Occidente. Lo scenario con la guerra Russia Ucraina è mutato ancora di più, ma l’Europa deve ripartire dai suoi valori e dalla sua identità per riaffermarsi”. 
“C’è una lotta in atto per il potere mondiale – ha aggiunto Alberoni – e l’Europa ha un ruolo fondamentale per la salvezza del pianeta. C’è da edificare da capo e noi europei dobbiamo salvare la pace contro l’era degli Stati combattenti”. 
Secondo Celotto “l’Europa oggi non è confederale, nata come accordo economico lo è ancora di fronte alla deflagrazione del sogno degli Stati Uniti d’Europa. Servono nuovi trattati perché l’Europa diventi confederale”. 
E sulla proposta di presidenzialismo di Fratelli d’Italia che Celotto condivide, il costituzionalista ha aggiunto: “i sistemi parlamentari oggi non garantiscono la governabilità, così come la legge elettorale che garantisce solo la rappresentatività”. D’accordo con il modello di Europa confederale anche Panella: la governance economica Ue è senza strategie, affossata dal sovranismo degli Stati”.
