Genova, Fidanza: Manina ha inserito maxi condono per Ischia

«La maggioranza ha ascoltato una parte dei nostri suggerimenti e di questo ne siamo lieti, ma certamente per noi in questo decreto ci sono delle cose difficilmente digeribili: penso al condono su Ischia, e altri temi che ci lasciano un po’ con l’amaro in bocca. Se si fosse ragionato di Genova, dei genovesi, del futuro di Genova, delle sue imprese, del suo lavoro e delle sue infrastrutture credo che la condivisione in quest’aula sarebbe potuta essere ancora più ampia invece avete lavorato male e avete fatto un provvedimento con cui ancora una volta non sono si risolvono tutti i provvedimenti.
A distanza di due mesi dal crollo di tutte quelle dichiarazioni e di quei provvedimenti che avrebbero dovuto tagliare le unghie ai parassiti delle concessioni autostradali non c’è traccia. Non c’è traccia in questo decreto e in nessuno dei provvedimenti di cui si discute in queste ore ma, in compenso, una manina ha inserito un maxi condono per Ischia. Una gran bella giravolta per il M5S che si è sempre fatta paladina di una presunta legalità e che invece ancora una volta ci dimostra la sua doppia morale».
Lo ha detto il deputato di Fratelli d’Italia Carlo Fidanza nel corso della discussione generale del decreto su Genova.

