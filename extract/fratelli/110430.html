Crollo ponte, Fidanza: Dilettanti allo sbaraglio, comunicazione deludente del Ministro

“Non si può più continuare a procedere come dilettanti allo sbaraglio. Quella del ministro Toninelli è stata una audizione deludente e che non ha diradato le nebbie sui tanti problemi che riguardano Genova e nemmeno sul futuro delle concessioni autostradali. Dieci giorni fa, in commissione, lo stesso ministro aveva parlato di un imponente piano di manutenzione straordinaria per le infrastrutture della nostra nazione ma oggi invece, non ne ha fatto menzione. È sparito nel momento in cui la maggioranza dibatte se sforare o sfiorare il 3% di deficit/Pil e non sapendo come finanziare questo imponente piano assieme a tutte quelle misure assistenzialistiche che voi volete cercare di finanziare con fondi europei. E’ di tutta evidenza che se non si va in Europa a pretendere l’applicazione della Golden Rule, cioè dello scorporo degli investimenti sulle infrastrutture dal calcolo del deficit, non è possibile finanziare questo piano”.
Così Carlo Fidanza, capogruppo di Fratelli d’Italia in commissione Trasporti.
