Sicurezza, Rampelli: Visita istituzionale alla caserma del reparto mobile e incontro con gli agenti

“Questa mattina ho visitato la Caserma del Primo Reparto Mobile di Roma, accompagnato dal vicequestore Alfredo Pacioni e dal vice commissario Antonio Magno. È stato importante constatare il livello di efficienza della struttura, verificare tutti i percorsi di addestramento, lo stato degli armamenti e l’autoparco, constatare tra gli agenti un grande spirito di corpo al servizio delle istituzioni, una grande professionalità fortunatamente non scalfita dalle disattenzioni dei governi Pd degli ultimi 5 anni.  È stata anche l’occasione
per fare il punto sulle iniziative legislative in corso e presentare il pacchetto sicurezza di FDI che, senza alcuna gelosia, chiederemo agli altri gruppi parlamentari di condividere. L’obiettivo è infatti universale e vale per tutti i cittadini e dovrebbe valere per tutti i partiti: restituire dignità e autorevolezza al personale in divisa, migliorare le condizioni contrattuali, responsabilizzare gli organizzatori di manifestazioni ed eventi sportivi nella loro spesso problematica gestione, intervenire sulla legge che punisce la tortura rendendola anche più severa ma senza rischiare di favorire i delinquenti come succede ora”.
È quanto dichiara Fabio Rampelli, vicepresidente della Camera dei deputati e deputato di Fratelli d’Italia, a margine della sua visita alla Caserma del primo Reparto Mobile, trattenendosi tra il personale che aveva sospeso per l’occasione un’assemblea sindacale indetta da Italia Celere.
