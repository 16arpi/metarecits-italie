Comuni, Giorgia Meloni incontra sindaci e amministratori locali sardi

BALDELLI (VICEPRESIDENTE ANCI): GOVERNO PERMETTA A COMUNI VIRTUOSI DI USARE AVANZI AMMINISTRAZIONE. Questa mattina in Sardegna incontro tra il presidente di Fratelli d’Italia, Giorgia Meloni, e una nutrita delegazione di sindaci e amministratori locali sardi. Tra i temi affrontati i tagli agli Enti locali e le difficoltà dei Comuni. Presenti all’incontro, tra gli altri, il vice presidente nazionale dell’ANCI e sindaco di Pergola, Francesco Baldelli; il deputato di FdI Bruno Murgia; il consigliere regionale sardo di FdI, Paolo Truzzu; e il coordinatore regionale di FdI in Sardegna, Salvatore Deidda.
«Dalla Sardegna – ha detto il vicepresidente nazionale dell’ANCI, Francesco Baldelli – parte la nostra richiesta al Governo: nella prossima legge di stabilità sia consentito ai sindaci e alle amministrazioni virtuose di investire nelle opere pubbliche gli avanzi di amministrazione accantonati. I sindaci sardi sono tra coloro che, in percentuale rispetto ai loro bilanci, hanno subito i maggiori tagli dei trasferimenti statali agli Enti locali e, come il resto dei Comuni italiani, non riescono purtroppo più a garantire servizi essenziali ai loro concittadini».
«Vogliamo che parta dall’Isola – ha detto il presidente di FdI, Giorgia Meloni – questa nostra battaglia che consideriamo di equità e di rilancio dell’economia: un simile provvedimento, a costo zero per bilancio dello Stato rappresenterebbe, infatti, un volano per l’economia e degli investimenti dei nostri Comuni».
