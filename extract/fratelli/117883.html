Coronavirus, FdI: Chiudere istituti scolastici. Dirigenti scolastici, Dgsa e personale Ata restino a casa

“Non ha alcun senso continuare a lasciare aperti gli istituti scolastici che già da oltre 20 giorni sono chiusi per gli studenti. A maggior ragione che da nord a sud, l’attività didattica sta proseguendo con ottimi risultati e con grande senso del dovere, in modalità on-line. Non c’è nessun principio ostativo a continuare da casa in smart working per presidi, bidelli, segretari, personale amministrativo e ausiliario. Chiudere materialmente gli istituti per limitare ulteriormente gli spostamenti è un provvedimento a tutela della salute pubblica, prima ancora che di buon senso. Il ministro Azzolina purtroppo ci ha abituato a questo silenzio assordante, però da parte del presidente Conte, considerate le ultime stringenti misure, ci saremmo aspettati, anche per dirigenti scolastici, Dsga e personale Ata, un’iniziativa a tutela della salute. Il governo non può trascurare questi cittadini che giornalmente recandosi a scuola, rischiano la vita. Non siamo più nel medioevo e grazie alle nuove tecnologie, si può continuare ad essere “presenti” e soprattutto produttivi”.
Lo dichiarano i deputati di Fratelli d’Italia Carmela Ella Bucalo, Paola Frassinetti e Federico Mollicone.

