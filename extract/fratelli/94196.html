In piazza a Napoli, raccolta firme per dimissioni Monti da senatore a vita

«Parte domani alle 10.30 a Napoli, dalla centralissima Piazzetta Augusteo, la raccolta firme del Comitato ‘Fratelli d’Italia per la fase Costituente’ del capoluogo campano per chiedere le dimissioni di Mario Monti da senatore a vita. Se Monti vuole ‘salire’ in politica deve scendere dalla poltrona dorata di palazzo Madama. Proprio dal Professore, che con i suoi ministri tanto aveva criticato la ‘monotonia del posto fisso’, ci aspettiamo un atto di coerenza e le dimissioni da senatore a vita per sottoporsi al giudizio degli italiani, senza invece fare da prestanome ad una coalizione.
  
Con questa campagna vogliamo smascherare davanti al popolo italiano il grave comportamento tenuto dal Professore e dai suoi finti tecnici prestati alla politica, che da soggetti super partes si sono tramutati in soggetti politici di parte, disattendendo la promessa fatta di uscire dalla scena politica alla fine della legislatura». 
Lo dichiarano Emanuele Bifaro, Pietro Foderini, Stefano Pisaniello e Luca Scancariello, esponenti campani del movimento ‘Fratelli d’Italia – Centrodestra nazionale’, fondato da Giorgia Meloni, Guido Crosetto e Ignazio La Russa
