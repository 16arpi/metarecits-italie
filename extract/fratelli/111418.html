Libia. Urso: Assenza Haftar certifica fallimento governo e pregiudica interesse nazionale

“La clamorosa assenza del generale Haftar a Palermo, ove fosse confermata, sancirebbe sin dall’inizio il fallimento della conferenza sulla Libia, tanto più a fronte del defilarsi dei principali leader internazionali, la cui presenza era stata più volte, e in modo improvvido, annunciata dal governo, persino nelle Aule del Parlamento. Speriamo che la notizia sia infondata e comunque che in queste ore il governo faccia il possibile per recuperare. L’atteggiamento velleitario di questo governo, malgrado gli sforzi del ministro Moavero, rischia così di arrecare un gravissimo danno di immagine al nostro Paese, pregiudicandone il ruolo nel teatro di principale interesse strategico”. Lo dichiara il senatore di Fratelli d’Italia, Adolfo Urso, vicepresidente del Comitato per la Sicurezza della Repubblica.
