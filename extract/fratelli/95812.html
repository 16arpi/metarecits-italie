Terra fuochi, FdI Campania chiede incontro al Governo

Si è tenuta stamani in Consiglio Regionale della Campania una conferenza stampa organizzata dal Gruppo Consiliare di Fratelli d’Italia, per impegnare il Parlamento all’adozione di un Piano straordinario di Bonifica ambientale per Terra dei Fuochi. I consiglieri Passariello e Zara hanno presentato alla stampa una richiesta, già inviata al governatore Stefano Caldoro ed al presidente del Consiglio regionale Paolo Romano, all’interno della quale li si invita  ad organizzare un incontro tra il Consiglio regionale ed il presidente del Consiglio Enrico Letta e i presidenti della Camera e del Senato Laura Boldrini e Piero Grasso.
  
 
“Siamo qui per farci promotori di una battaglia che porti finalmente ad una assunzione di impegno e responsabilità da parte del Governo, affinché l’emergenza ambientale campana, derivante dallo sversamento illecito di rifiuti industriali e tossici provenienti in gran parte da aziende del Nord con la complicità della criminalità organizzata, sia dichiarata “emergenza nazionale”. È venuto il tempo di chiedere con forza che siano avviati e conclusi i processi di bonifica dei territori inquinati. Per questo chiediamo al Governo Centrale di stanziare i fondi necessari, che per noi ammontano a circa 1 miliardo di Euro, ad avviare la bonifica dei territori inquinati, per eliminare una volta e per tutte i veleni della nostra terra. I soldi necessari possono essere reperiti dei Fondi europei e dagli ex fondi nazionali Fas”.
È quanto hanno dichiarato Luciano Passariello e Fernando Zara, capogruppo e consigliere di Fratelli d’Italia nel Consiglio regionale della Campania.
Roma, 10 ottobre 2013
