Dl emergenze, Crosetto: In decreto quantità enorme di ‘marchette’

«Il vice presidente della Camera Di Maio ha perfettamente ragione. Il ruolo del Parlamento è stato difeso e rivendicato, in tempi diversi, anche dal Pd e dal Pdl. Ma è un ruolo di cui ci si ricorda, nei partiti, solo quando si è opposizione. Chi invece dovrebbe difenderlo, e fa bene Di Maio a rivolgersi a lui, è chi è terzo ed ha tra le sue prerogative quella di garante della Costituzione e cioè il presidente della Repubblica. Le ragioni di Di Maio aumentano se poi si va nel particolare e si legge il decreto ‘emergenze’, nel quale sono state inserite dal Senato una quantità enorme di ‘marchette’, per un valore pari quasi al 25% della somma che serve per evitare l’aumento dell’Iva. Spero sia avvenuto senza l’assenso del presidente del Consiglio e del governo». 
È quanto dichiara Guido Crosetto, coordinatore nazionale di Fratelli d’Italia. 
Roma, 19 giugno 2013
