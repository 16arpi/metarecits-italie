Terremoto, Trancassini: Nostra legge quadro porterà strumento valido e chiaro

“Con grande soddisfazione Fratelli d’Italia è riuscita a far incardinare la legge quadro per la gestione degli eventi emergenziali di rilievo nazionale, primi fra tutti i terremoti”. 

Lo dichiara Paolo Trancassini, deputato di Fratelli d’Italia e coordinatore regionale FDI del Lazio.    

“Finalmente – prosegue – può iniziare la discussione che porterà uno strumento valido e chiaro che permetterà di gestire allo stesso modo tutte le emergenze, riuscendo a dare risposta già nell’immediato. Oggi, infatti, è stata incardinata in commissione Ambiente la proposta di legge a mia prima firma per affrontare in modo tempestivo, organico ed efficace le emergenze e la successiva fase della ricostruzione. Grazie a Fratelli d’Italia inizia il percorso per colmare un grave vuoto normativo: quando c’è una catastrofe uno Stato serio sa cosa fare e lo fa immediatamente e nel più breve tempo possibile avvia la ricostruzione. Abbiamo messo per iscritto le nostre idee per essere ancora più propositivi e costruttivi di quanto fatto sino ad ora con i numerosi emendamenti proposti al fine di togliere la ricostruzione post sisma dal binario morto su cui è stato colpevolmente collocato prima e lasciato poi. Ancora una volta anche su questo tema indichiamo la strada nella speranza che la maggioranza ci permetta di approvare in tempi brevi questa legge organica sulle emergenze”.

