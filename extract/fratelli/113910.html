Autonomia, De Carlo: Lega si assuma sue responsabilità. No allo scaricabarile

“Fa sorridere che la Lega, partito di maggioranza in Veneto e che nei sondaggi è dato oltre il 30% alle prossime elezioni europee, sia costretta quotidianamente allo scaricabarile per non assumersi le proprie responsabilità sul tema dell’autonomia”. 
Lo dichiara Luca De Carlo, deputato di Fratelli d’Italia e commissario regionale di FDI in Veneto. 
“Se la Lega – aggiunge De Carlo – vuole fare campagna elettorale scaricando su altri partiti le proprie colpe, deve trovarsi un altro bersaglio. Fratelli d’Italia ha sostenuto con forza la consultazione referendaria e ha formalizzato diverse proposte per una riforma costituzionale seria che rendesse lo Stato efficiente con l’elezione diretta del Capo dello Stato e una maggiore autonomia dei territori come contrappeso. Una posizione condivisa da tutto il centrodestra e contenuta nel programma comune delle elezioni politiche con la dicitura ‘presidenzialismo e federalismo’”.
“Il problema – conclude De Carlo – è nelle liti tra le forze di governo e in una campagna elettorale che vede la Lega più impegnata a cercare voti al sud che a rispettare i patti con i cittadini del nord. La Lega si assuma dunque le sue responsabilità sia a livello nazionale che regionale e se davvero vuole portare a casa il risultato non faccia lo scaricabarile ma si liberi dal giogo dei 5 stelle”.
