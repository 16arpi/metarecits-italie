Centrodestra, domani riunione di &#8220;Officina per l&#8217;Italia&#8221; laboratorio di Fratelli d&#8217;Italia per un nuovo centrodestra

Domani, mercoledì 6 novembre, all’Hotel Minerva di Roma si terrà la terza riunione di “Officina per l’Italia”, il laboratorio politico-culturale promosso da Fratelli d’Italia e finalizzato alla stesura di un manifesto per un nuovo centrodestra nazionale.
Alle 10.30 prenderà il via l’assemblea plenaria, che discuterà e approverà il documento conclusivo, sintesi di un lungo confronto tra le varie anime di centrodestra che compongono l’Officina.
  
Sono sette le parole chiave approfondite e declinate da oltre 50 tra politici, intellettuali, giornalisti e rappresentanti della società civile: verità, identità, legalità, sovranità, crescita, solidarietà, libertà.
Oltre ai fondatori di Fratelli d’Italia, Giorgia Meloni, Ignazio La Russa e Guido Crosetto, hanno preso parte, tra gli altri, all’iniziativa: Giulio Tremonti, Marcello Pera (con un messaggio), Gianni Alemanno, Giulio Terzi Di Sant’agata, Luciano Ciocchetti, Adolfo Urso, Giuseppe Cossiga, Magdi Cristiano Allam, Antonio Guidi, Pasquale Viespoli, Mario Landolfi, Giampaolo Rossi, Gennaro Sangiuliano, Federico Eichberg, Isabella Rauti, Arturo Diaconale, Maurizio Leo, Valeria Grasso e Adriano Teso.
Roma, 5 novembre 2013
