Ballottaggi, Crosetto: Centrodestra si interroghi su assurdo sostegno a governo

«Forse sarebbe opportuno che le varie forze politiche che rappresentano il centrodestra iniziassero ad interrogarsi seriamente e costruttivamente su una proposta seria di società e di Stato da voler rappresentare. Questo assurdo sostegno ad un governo senza carisma, né programmi, né idee che ha come obiettivo solo la propria sopravvivenza non può che avere effetti devastanti. Serve un governo che abbia la forza di un programma di riforme vere. Serve un centrodestra che parli alla parte produttiva del Paese. Servono persone che governino non per garantire e proteggere gli amici e le lobby ma per servire chi lavora e produce ricchezza. Serve soprattutto un governo che abbia l’autorevolezza e la volontà di contrastare la cieca tirannia tedesca in Europa. Per avere questo serve un centrodestra credibile e forte. Non ci si può non porre il tema della crisi della Lega e con lei delle giuste istanze poste dal Nord produttivo. Non si possono dimenticare o archiviare i valori che da sempre ci distinguono dal centrosinistra. Non si può tacere sulle battaglie liberali che volevamo combattere. Il governo Letta serve solo alla sinistra per rimettere insieme i cocci, cercare di uccidere il M5S appropriandosi dei voti in Parlamento e preparare un nuovo candidato alle prossime elezioni. Togliendo al Pdl la credibilità di una campagna che spieghi chi sono veramente i signori del Pd». 
È quanto dichiara Guido Crosetto, coordinatore nazionale di Fratelli d’Italia.
Roma, 10 giugno 2013
