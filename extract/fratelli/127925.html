Sostegni ter, Ciaburro: altra nuova norma per uccidere il Superbonus

“Se fosse confermato quanto si apprende dalla bozza del decreto Sostegni licenziata dal Consiglio dei ministri e cioè la cedibilitá per una sola volta del credito,  il Governo ha deciso di ammazzare il Superbonus 110. La bozza del DL prevede, infatti, che per il credito di imposta derivante da superbonus, bonus ristrutturazioni, ecobonus, sismabonus e bonus facciate, il beneficiario della detrazione potrà cedere il credito ad altri soggetti, ma questi non potranno cederlo a loro volta e che i fornitori che praticano lo sconto in fattura potranno recuperare lo sconto sotto forma di credito di imposta e cederlo una sola volta ad altri soggetti. Queste nuove regole renderebbero nulli tutti i contratti stipulati al di fuori del loro perimetro. Se questo venisse confermato, la forza del Superbonus, costituita dalla cessione del suo credito, verrebbe meno e migliaia di contratti diventerebbero inutili. Non è così che si bloccano le frodi. Continuando a cambiare le regole si penalizzano aziende, professionisti e cittadini seri e il caos normativo è terreno fertile proprio per chi vuole truffare. Da un decreto Sostegni non ci si aspettava una misura vessatoria verso cittadini, professionisti e imprese. Il Governo ci ripensi prima di combinare un altro disastro.”

Lo dichiara in una nota Monica Ciaburro, deputato di Fratelli d’Italia. 
