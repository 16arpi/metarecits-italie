Omicidio stradale, Fratelli d&#8217;Italia Roma a manifestazione piazza Santi Apostoli

La Costituente romana di Fratelli d’Italia-An e il suo Dipartimento per la tutela delle vittime di violenza, aderiscono alla mobilitazione spontanea di singoli cittadini e Associazioni che si terrà oggi a Roma alle ore 17.00 in Piazza Santi Apostoli, e in contemporanea in diverse città italiane, per chiedere l’istituzione del reato di omicidio stradale
 «Non è tollerabile – spiega Cinzia Pellegrino, referente romana del Dipartimento per la tutela delle vittime – veder morire 10 persone al giorno sulle nostre strade. Servono politiche efficaci per la sicurezza, ma anche una strategia di prevenzione capace di perseguire l’obiettivo europeo di dimezzare, entro il 2020, le vittime della strada.  Il premier Renzi, nel giorno del suo insediamento, giurava che l’introduzione del reato di omicidio stradale sarebbe stata una priorità del suo Governo, ma ad oggi nulla di concreto è stato fatto. Aderiamo alla manifestazione di oggi per rispetto della dignità dei familiari delle vittime, stanchi di promesse cadute nel vuoto. Crediamo – conclude Pellegrino – che non ci sia più tempo da perdere e che si debba procedere con urgenza».
«Roma è la Città italiana con il parco veicolare più grande in Italia – sottolinea Andrea De Priamo, portavoce della Costituente romana del partito – ed è quindi particolarmente esposta ad un alto numero di incidenti stradali. Ma una proposta di legge seria per istituire il reato di omicidio colposo stradale c’è già ed è a disposizione del Parlamento, essendo stata depositata nel marzo del 2013 dal gruppo parlamentare di Fratelli d’Italia-Alleanza Nazionale. Un testo che raccoglie le battaglie portate avanti da importanti associazioni di familiari delle vittime della strada. Spetta al governo adesso – conclude De Priamo – passare dalle parole ai fatti: basta portarla prima possibile in Aula e farla approvare».
