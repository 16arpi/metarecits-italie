Governo, Crosetto: Pdl non può fare stampella a governo del ‘fare fumo’

«Il Pdl non può fare la stampella a questo governo del fare fumo, del rinvio e dell’ammuina. Ogni giorno che passa è un giorno perso nel tirare a campare. E per parafrasare Andreotti è meglio per il Paese che questo governo delle larghe attese tiri le cuoia. Dovrebbe prenderne atto anche chi l’ha fortemente voluto e cerca di sostenerlo ogni giorno: il presidente Napolitano. Questo governo non è in grado di affrontare alcun problema. Non ne ha la volontà, non ne ha la forza politica, non ne ha l’autorevolezza. Non per colpa dei singoli membri. Semplicemente perché è nato in provetta ma l’esperimento non è riuscito. Meglio prenderne atto oggi che non tra sei mesi o un anno. Anche perché ho l’impressione che l’unico dato positivo e cioè la diminuzione dello spread rischi a breve di invertire la tendenza trascinato dalla crisi francese».
È quanto dichiara il coordinatore nazionale di Fratelli d’Italia, Guido Crosetto.
Roma, 25 giugno 2013
