Regionali, Meloni: Risultato è segnale per Mattarella, subito mandato a centrodestra, Pd e M5s hanno perso

“Il centrodestra stravince in Friuli Venezia Giulia. Fratelli d’Italia vicina al 6% è un grande riconoscimento per chi da sempre difende i diritti e i bisogni degli italiani. E questo risultato è anche un’indicazione chiara per il Presidente della Repubblica, Mattarella. Adesso ci aspettiamo subito un mandato a formare il governo per il centrodestra e ci aspettiamo che non si perda altro tempo e che chi ha perso le elezioni – Pd e M5S – rispettino il voto degli italiani e non mettano i bastoni tra le ruote”.

È quanto ha dichiarato alla stampa Il presidente nazionale di Fratelli d’Italia, Giorgia Meloni.

“Noi chiediamo un mandato per il centrodestra – continua Meloni – crediamo che non si possa prescindere da questo. Lo diciamo dall’inizio e oggi lo ribadiamo al Presidente Mattarella: andiamo a vedere se in Parlamento ci sono i voti per una maggioranza su alcune cose da fare. E il Pd e il M5S, che hanno perso sia le elezioni  politiche sia queste elezioni regionali, ci diano la possibilità di governare. Renzi chiude al governo Pd-M5S? Trovo scandaloso che l’Italia debba stare appesa alla direzione del Pd, un partito che alle scorse elezioni è arrivato terzo su tre. È impensabile che il Pd possa ritrovarsi al governo e solo il fatto che se ne parli è completamente folle. Che Renzi chiuda o che Renzi apra mi interessa poco: se il Partito Democratico ha una dignità, anche dopo questo risultato, deve farsi da parte”, conclude il presidente di Fratelli d’Italia.
