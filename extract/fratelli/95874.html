Stamina, Crosetto: Da FdI interrogazione per conoscere verità su risultati metodo

«Fratelli d’Italia ha presentato un’interrogazione parlamentare per chiedere al ministro Lorenzin le ragioni di alcune sue affermazioni, dimostratesi non vere, sui risultati veri del metodo Stamina. Un ministro della Repubblica non può permettersi di affermare con nettezza una verità che non è tale. È bastato, infatti, un semplice servizio delle Iene per dimostrare che le sue affermazioni erano difformi dalla realtà. Ora occorre sapere se il ministro ha mentito sapendo di farlo o se il ministro ha mentito perché la burocrazia del ministero le ha fornito false informazioni.
  
In tutti e due i casi è necessario capire il perché una verità viene negata o perché una verità fa paura. Dire che nella realtà il metodo Stamina aveva prodotto in alcuni casi risultati positivi non significava sdoganarlo né confermarne la bontà. Allora perché cercare di nasconderli? Penso che il Parlamento e i cittadini italiani abbiano diritto di saperlo».
 
È quanto dichiara il coordinatore nazionale di Fratelli d’Italia, Guido Crosetto.  
 
Roma, 24 ottobre 2013
