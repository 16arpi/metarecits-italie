Roma. Marsilio: ora altri 5 anni con più coraggio e decisione

“Il cambiamento chiesto a gran voce dai romani cinque anni fa c’è sicuramente stato, come dimostrano i numeri e i risultati esposti dal sindaco Alemanno nel rapporto di fine mandato. Altrettanto sicuro è il fatto che c’è ancora un gran lavoro da fare su questa strada, e i prossimi cinque dovranno essere gli anni di una vera e propria ‘rivoluzione dolce’ per portare la Capitale all’altezza delle aspettative dei romani e di chi la frequenta. Accelerare sulla trasformazione urbana, la rigenerazione delle periferie, il decoro e la pedonalizzazione del centro storico, l’aumento dei servizi educativi e sociali, il risanamento di Atac e Ama.  Con più coraggio, decisione e un pizzico di esperienza per non ripetere gli errori fatti e assumersi la responsabilità di scelte di rottura con la pesante eredità di sinistra che ancora blocca lo sviluppo della città. È questo il compito che Fratelli d’Italia si assume nella coalizione di centrodestra a sostegno del sindaco Alemanno. Come sul versante della sicurezza: se Marino sostiene che non si batte l’illegalità e la violenza ‘con’ la ‘repressione’, figuriamoci ‘senza’. Le fumisterie ideologiche di sinistra producono solo mostri: insieme a politiche di integrazione, sviluppo economico e tutela sociale, devono essere rafforzate le misure di prevenzione e repressione, anche modificando la normativa nazionale”. 
È quanto dichiara Marco Marsilio, portavoce regionale del Lazio di Fratelli d’Italia.
Roma, 3 maggio 2013
