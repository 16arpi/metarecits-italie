Teatro Lirico di Cagliari, Fratelli d’Italia per il rilancio della cultura

Sabato 2 Febbraio, alle ore 17, nel piazzale di fronte al Teatro Lirico di Cagliari, si terrà una conferenza stampa di presentazione del programma di Fratelli d’Italia sul tema della cultura, con una particolare attenzione al problema del ruolo e della gestione del Teatro Lirico cagliaritano, frequentemente al centro della cronaca per la cattiva amministrazione del Comune ed in particolare del Sindaco Zedda.
  
Interverranno Marco Marsilio, deputato uscente ed autore di un’interrogazione al Ministro Ornaghi sulla vicenda della nomina di Marcella Crivellenti come Sovrintendente, Antonello Liori, assessore regionale al Lavoro e candidato alla Camera dei deputati nella lista “Fratelli d’Italia”,Paolo Truzzu, candidato alla Camera dei deputati nella lista “Fratelli d’Italia” e Salvatore Deidda, coordinatore regionale della campagna elettorale di “Fratelli d’Italia”. Dall’insediamento della Giunta Zedda, la gestione del Teatro Lirico è stata un susseguirsi di errori, di ritardi, di indecisioni che stanno trascinando verso il baratro una risorsa fondamentale dell’industria culturale sarda, con pesanti ricadute anche nel settore turistico.  Fratelli d’Italia vuole rilanciare il tema della cultura attraverso una gestione chiara e  trasparente, ma soprattutto coerente con lo Statuto della Fondazione, mettendo in evidenza come la lirica sia un importante patrimonio della cultura italiana. Fratelli d’Italia chiede l’inserimento dei lavoratori nei processi decisionali degli Enti, anche attraverso la loro partecipazione agli utili. Fratelli d’Italia vuole esprimere, ancora una volta, la solidarietà nei confronti dei lavoratori del Teatro Lirico di Cagliari, che in queste ore sono oggetto di scelte che noi, come loro, non condividiamo.
 
