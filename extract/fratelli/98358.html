Centro storico, Rispoli: Comune di Napoli perderà 6 mln di euro per incapacità amministrativa di De Magistris

“Il Comune di Napoli perderà 6 milioni di Euro di finanziamenti europei destinati al Centro Storico”.

È questa la denuncia che viene dal Coordinatore Cittadino di Fratelli d’Italia – An, Luigi Rispoli. “Nel novembre del 2008 fu stipulato un Protocollo d’Intesa tra la Regione Campania e il Comune di Napoli, nell’ambito dell’Accordo di Programma Quadro “Sviluppo Locale – Turismo”, per la realizzazione di interventi per rendere maggiormente fruibile il Centro Storico”. 
“Il progetto – continua l’esponente del partito di Giorgia Meloni – prevedeva:
1) l’installazione di un sistema di illuminazione di cinque percorsi della città;
2) potenziamento della segnaletica, della cartellonistica turistica e del relativo materiale promozionale;
3) realizzazione di servizi di accoglienza, anche attraverso la realizzazione di servizi igienici pubblici negli immobili terranei di proprietà del Comune di Napoli”.
“Purtroppo – incalza il Coordinatore Cittadino di Fratelli d’Italia – An – il Comune finora non è riuscito a far partire i progetti nonostante la Regione abbia inserito questi interventi tra quelli finanziabili con fondi comunitari ed ora, dati i tempi ormai risicati, è concreta la possibilità che tutto vada perso”.
“Un gravissimo caso di incapacità amministrativa che danneggia la città proprio nel momento in cu le risorse pubbliche scarseggiano.
De Magistris – ha concluso Rispoli – alle prese con l’ennesimo rimpasto in giunta, è completamente disinteressato al governo della città e sembra non rendersi conto che al Comune nulla funziona”.
