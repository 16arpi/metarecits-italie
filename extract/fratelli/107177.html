Elezioni, La Russa: Da FdI no a Governi con la sinistra, alleati partecipino a nostra manifestazione per dire no a inciuci

“Con gli amici di Forza Italia, Lega e Noi con l’Italia, lavoriamo per un’alleanza solida dove ciascuno di noi possa mantenere le proprie peculiarità e dare al contempo il proprio contributo per far ripartire l’Italia dopo anni di governi tecnici e governi di sinistra. Noi di Fratelli d’Italia, del ‘Mai con la sinistra’ abbiamo fatto un principio irrinunciabile sin dalla nostra nascita. 
Ribadiamo anche ora, la nostra ferma contrarietà a qualunque ipotesi di governo con il Pd oltre che col M5S. Non tradire il vincolo di mandato è una questione di rispetto verso i cittadini e verso il Paese. Nella manifestazione organizzata da Fdi per il prossimo 18 febbraio a Roma, noi giureremo solennemente il nostro convinto ‘no’ ad ogni inciucio. Mi auguro che anche i nostri alleati possano aderire alla manifestazione e rifuggire da eventuali comode poltrone di governo con la sinistra”.
Lo dichiara Ignazio La Russa, deputato di Fratelli d’Italia.
