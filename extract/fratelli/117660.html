Coronavirus, Rampelli: Conte dica a UE di cancellare allucinanti richieste certificazioni su cibi italiani

“Il Governo italiano batta un colpo e reagisca allo sciacallaggio di alcuni Stati europei che stanno cercando di utilizzare il coronavirus con finalità di concorrenza sleale. Quanto denunciato da ‘Filiera Italia’ circa le richieste di certificazioni ‘virus free’ per i prodotti agroalimentari Made in Italy avanzate da certuni è allucinante e vergognoso. Richiesta fuori luogo e infondata visto che anche l’Efsa – l’Autorità Europea per la Sicurezza Alimentare dell’Unione europea – ha più volte sottolineato l’inutilità di avanzare tutele ulteriori su prodotti alimentari per un virus che si trasmette solo da uomo ad uomo.
L’Italia non è paese untore, il premier Conte e i suoi ministri, dopo aver enfatizzato fuori misura la diffusione del Covid -19 creando il panico blocchino questa folle aggressione”.
E’ quanto dichiara in una nota Fabio Rampelli, vicepresidente della Camera e deputato di Fdi.
