Caivano: sgombero alloggi dimostra che lo Stato c’è

“Oggi lo Stato mantiene un altro impegno preso coi cittadini. In occasione dell’inaugurazione del nuovo Centro “Pino Daniele”, avevamo annunciato che il lavoro del governo a Caivano non era affatto concluso e che sarebbe andato avanti. Così è stato. Oggi è iniziata la fase 2 del programma di riqualificazione e rigenerazione urbana portato avanti negli ultimi 15 mesi, con lo sgombero degli alloggi occupati abusivamente al Parco Verde da soggetti condannati per reati di camorra. Ringrazio la Prefettura di Napoli, la magistratura, la struttura commissariale, le Forze di polizia e tutti gli operatori coinvolti nell’operazione di oggi, passo determinante per restituire dignità ai cittadini perbene e onesti di Caivano. Siamo già al lavoro, anche grazie ad una sinergia tra pubblico e privato, per raggiungere il prossimo obiettivo, che è la riqualificazione degli immobili del Parco Verde. Il cammino prosegue. Intendiamo fare di Caivano un modello, e poi esportare quel modello in tutte le altre Caivano d’Italia. È un impegno gravoso, ma è quello che gli italiani si aspettano da noi. E non intendiamo deluderli”. Lo scrive sui social il presidente del Consiglio, Giorgia Meloni.
“Questa è l’ulteriore dimostrazione che alle parole il governo, guidato dal presidente Giorgia Meloni, fa sempre seguire i fatti. Ora, come ha annunciato il Premier, anche grazie ad una sinergia tra pubblico e privato, il prossimo obiettivo è la riqualificazione degli immobili del Parco Verde. Un intervento ambizioso che, una volta ultimato, si sommerà ai tanti già completati negli ultimi mesi come, ad esempio, la restituzione alla collettività dell’ex centro sportivo Delphinia e del Parco Urbano Livantino. Dopo anni di disinteressamento da parte dai governi precedenti, la presenza dello Stato a Caivano ora è concreta e visibile” aggiunge in una nota il deputato campano di Fratelli d’Italia, Imma Vietri.
