Cristiani, Meloni: Occidente difenda comunità perseguitata in Pakistan, istituire giornata nazionale contro persecuzioni

«Una Giornata nazionale contro le persecuzioni dei cristiani nel mondo e una risoluzione in Commissione Esteri per condizionare ogni trattato bilaterale con il Pakistan all’abolizione della legge sulla blasfemia e a subordinare i fondi destinati alla cooperazione a progressi concreti nel pluralismo religioso. Grazie all’Integruppo parlamentare per la difesa della libertà religiosa dei cristiani nel mondo, oggi abbiamo ascoltato alla Camera dei deputati la bellissima testimonianza di Paul Bhatti, fratello dell’ex ministro pachistano per le minoranze religiose Shahbaz, assassinato nel 2011 dai fondamentalisti islamici. Dopo il caso di Asia Bibi, continuiamo a chiedere che l’Italia, l’Unione Europea e tutto l’Occidente difendano la comunità cristiana in Pakistan, considerata una ‘casta’ inferiore da discriminare, marginalizzare e perseguitare».
Lo dichiara il presidente di Fratelli d’Italia, Giorgia Meloni.
