Ghera: Ora si intitoli una strada anche ad Almirante.

Oggi è stata celebrata dal sindaco di Roma e dalla sua giunta la memoria storica di Enrico Berlinguer attraverso l’intitolazione di uno spazio nel centro di Roma a lui dedicato. Un omaggio che come Fratelli d’Italia-Alleanza Nazionale condividiamo e rispettiamo, anche per questo riteniamo importante che l’Amministrazione capitolina proceda di pari passo per ricordare Giorgio Almirante, figura storica della destra italiana. Il prossimo 27 giugno ricorre il centenario della nascita di Giorgio Almirante, al quale va riconosciuta la coerenza dimostrata, la dedizione profusa nel ruolo di parlamentare che gli fu affidato attraverso l’elezione, e l’abnegazione con la quale affrontò il suo compito di traghettare un movimento di uomini verso l’esperienza democratica.
  
Come Fdi-An pensiamo quindi sia altrettanto doveroso, come per Berlinguer, intitolare una via o, in alternativa, una piazza della nostra città alla memoria di Giorgio Almirante e per questo ho già presentato una mozione in Assemblea capitolina a mia firma proprio per rendere omaggio a un uomo politico che non ha mai smesso di chiedere la pacificazione nazionale e al quale sono state intitolate targhe e monumenti in molte città italiane.
Roma, 11 giugno 2014
