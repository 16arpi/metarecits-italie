Educazione civica, FdI: Bene sua reintroduzione

Grazie a FDI inseriti insegnamento valori bandiera e Inno Mameli
“Fratelli d’Italia esprime soddisfazione per la reintroduzione dell’educazione civica nelle scuole di ogni ordine e grado. E’ un provvedimento importante anche alla luce dei gravi fatti avvenuti, penso ai numerosi casi di bullismo e cyberbullismo, che spesso hanno coinvolto studenti e giovani. Con la reintroduzione dell’educazione civica, insegnanti adeguatamente formati dovranno far apprendere ai nostri ragazzi i principi della Costituzione, della legalità, del rispetto per l’ambiente e per il nostro patrimonio culturale oltre ad altre regole inerenti alle nuove tecnologie informatiche e ad altri principi essenziali per diventare cittadini responsabili e attivi. FDI è soddisfatta per aver contribuito all’inserimento nella legge dell’insegnamento dei valori della bandiera e dell’Inno di Mameli, essenziali per alimentare lo spirito patriottico dei giovani. Altro punto fortemente voluto da Fratelli d’Italia è l’insegnamento del rispetto per i più deboli e per gli animali, troppo spesso maltrattati anche dai giovanissimi. Oggi, con il contributo di tutti, è stata approvata una legge che speriamo possa contribuire all’educazione e alla crescita di chi ci rappresenterà in futuro”.
Lo dichiara Paola Frassinetti, deputato di Fratelli d’Italia e componente della commissione Cultura.
