Napolitano, Fidanza: Non basta leggere la posta del cuore

“Non basta leggere la posta del cuore degli italiani in crisi per cancellare le sue evidenti responsabilità di aver voluto i governi Monti e Letta. Il presidente Napolitano non può non sapere che se siamo arrivati a questo punto drammatico è anche per sue scelte che, forse legittime dal punto di vista formale e istituzionale, dal punto di vista sostanziale e politico si sono dimostrate fallimentari”.
  
Lo afferma Carlo Fidanza, capodelegazione di Fratelli d’Italia al Parlamento europeo.
“I drammi sociali – prosegue – raccontati nelle lettere durante il suo discorso, sono stati creati (come il caso degli esodati) o, nella migliore delle ipotesi, non sono stati affrontati proprio dai governi creati da Napolitano in nome della tanto esaltata stabilità. E ora – continua Fidanza – in nome di quella stessa stabilità, Napolitano ci costringe a continuare a tenerci Letta per risolvere gli stessi problemi che la stessa maggioranza non ha risolto in 2 anni. Forse tanti italiani ieri hanno ascoltato il suo messaggio, ma credo che siano in pochi ormai a credergli”.
Roma, 1 gennaio 2014
