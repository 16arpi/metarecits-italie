Lo Stato restituisca l&#8217;Imu in Bot

 Ignazio La Russa, cofondatore di Fratelli d’Italia, vuole restituire l’Imu. Come si può fare?
«È chiaro: lo Stato ha incassato con l’Imu sulla prima casa 4 miliardi e il governo li ha prestati al Monte dei Paschi. Bene: li restituisca ai cittadini in Bot».Non soldi ma titoli di Stato?«Sì, così non potranno usare la scusa che non ci sono soldi. Sarà un’emissione speciale a 10 anni, con valore nominale basso e cedola bloccata anche inferiore  al 2%, per chiedere scusa di aver prestato i soldi a una banca che ha fatto a dir poco pasticci».Obiezione: chi paga?«Questo è il meglio della mia proposta illustrata a Meloni e Crosetto: il MpS con gli interessi al 9% che deve allo Stato per quel prestito che non meritava. E così gli italiani potranno rientrare di quanto pagato sulla casa. Sfido Monti: lo faccia subito. E sfido amichevolmente pure Berlusconi».Berlusconi?«Sì, cavalchi la nostra proposta senza se e senza ma».Voi e il Pdl siete molto simili: in cosa vi differenziate?«Una trasparenza più netta: noi, per statuto, non candidiamo condannati neppure in primo grado».Poi?«Offriamo certezze. Noi diciamo Mai con la sinistra e Mai con Monti. Berlusconi ha oscillato: prima l’ha voluto, poi osteggiato, quindi gli ha offerto la guida dei moderati, ora lo boccia in toto».Altra differenza: non è che voi, ex An, siete più statalisti?«No, tra i fondatori c’è Crosetto che più liberale non si può. Idem il nostro responsabile economico, Adriano Teso».Ora c’è il coro: bisogna tagliare il debito. Lei è stato per anni ministro della Difesa. Lì si può tagliare ancora?«Sì, si può tagliare ancora. Io, per esempio, ho ridotto la flotta degli aerei Eurofighters da 120 a 90. È che purtroppo quando compriamo dei beni spesso pensiamo più a quanto serve all’azienda che li produce che non a quanto serve allo Stato».Elezioni alle porte: se si pareggia?«Non staremo in alcun governo del pareggio, tecnico o della grande ammucchiata: questo è certo. Ma io penso di vincere: basta fare catenaccio».Detto da interista come lei… È diventato sacchiano: tutti all’attacco?(Ride) «Meglio mourinhiano: che quando perdeva metteva 4-5 attaccanti».Attaccare su che fronte?«In primis sul fisco: infatti oggi faremo un sit in davanti alla sede di Equitalia a Roma».
 
 
di Francesco Cramer da “Il Giornale”
