Dl dignità, Meloni: E&#8217; decreto &#8216;visibilità&#8217; Di Maio, in autunno tour FdI nei distretti industriali del nord

«A Verona ho sentito tra le categorie produttive un gran scontento. Più che decreto dignità, avrebbero dovuto chiamarlo ‘decreto Visibilità’. Un provvedimento raffazzonato e ideologico che provano a emendare in Parlamento, ma non funzionerà lo stesso. Siamo tutti contro la precarietà, ma con quella misure finiranno soltanto per incrementare la disoccupazione. La verità è che il lavoro non si crea con gli editti; invece qui si inseguono ricette veterosindacali. La nostra ricetta è un’altra: più assumi, più ti alleggeriamo il carico fiscale. E proponiamo la compartecipazione dei dipendenti agli utili. Voglio vedere poi se le imprese delocalizzano. Invece con Di Maio siamo tornati indietro, a incentivare lo scontro tra dipendente e datore di lavoro. Una cosa fuori dal tempo. Così come è anacronistico quel no a tutto. Ma come si fa a bloccare la Tav? Una Nazione seria decide le sue infrastrutture sulla base di un ragionamento complessivo, non sul calcolo di quanta penale devi pagare all’Europa».
Lo ha detto in un’intervista al quotidiano “La Stampa” il presidente di Fratelli d’Italia, Giorgia Meloni, che ha annunciato per l’autunno un tour nei distretti industriali del Nord e una conferenza programmatica sulla produzione tradita in Italia.
«L’alleanza tra la Lega e il M5S? Lo avevo detto: con i grillini è un’alleanza innaturale. Per questo mi sono lasciata le mani libere e oggi ne sono felice. Se fai l’alleanza, infatti, è ovvio che devi mollare su tante cose. Ma se la Lega cede su questa politica economica, fa un errore disastroso».
E sulle nomine Rai, il presidente di FdI aggiunge: «Anche noi non abbiamo condiviso il metodo che ha portato al nome di Foa. Però la campagna scatenata dalla sinistra ci ha convinto a votare per lui. Perché mi pare che in Italia non sia ancora un reato essere sovranisti. E, con le dovute maniere, siamo nel solco della democrazia anche se si criticano le massime cariche dello Stato. L’ipotesi Giampaolo Rossi presidente Rai? Se così fosse, ne sarei felicissima. Ma allo stato non vedo le condizioni».
