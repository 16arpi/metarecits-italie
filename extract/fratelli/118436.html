Coronavirus, De Carlo: Sospendere sugar e plastic tax

Aggravano crisi economica dovuta a COVID-19
“Il governo sospenda la sugar tax e la plastic tax, due tasse che Fratelli d’Italia aveva già considerate inutili ed inopportune al momento della loro istituzione e che lo sono ancor più in questo momento, perché aggravano ulteriormente la disastrosa crisi economica dovuta all’epidemia Covid-19”.
Lo dichiara in una nota il deputato di Fratelli d’Italia Luca De Carlo annunciando interrogazione al ministro dell’Economia.
“Un esempio su tutti – aggiunge De Carlo – la Coca Cola in Veneto che generalmente con 452 dipendenti diretti crea lavoro a 2.480 persone, generando un indotto per l’economia locale di 111 milioni di euro. In questo periodo l’azienda è arrivata a stimare un calo del fatturato superiore al 30% con il ricorso alla cassa integrazione già avvenuta per 300 dipendenti nel settore vendite e che verrà, con molta probabilità, estesa anche ai dipendenti della fabbrica di Nogara”.
“Mi unisco quindi agli appelli dei tanti operatori del settore – conclude il deputato di FDI – chiedendo al governo di intervenire con provvedimenti urgenti per la sospensione di queste due folli misure”.
