L&#8217;Aquila, Baldelli (vicepres. Anci): Inaccettabile richiesta Governo e Ue su incentivi post terremoto. Anci sostenga sindaco Biondi

“Sul tema terremoto l’Anci sostenga ufficialmente le richieste avanzate dal sindaco dell’Aquila Pierluigi Biondi al governo, dopo l’inaccettabile presa di posizione di Commissione europea e Governo assunta nei confronti di 350 imprese pubbliche e private dell’Aquila per la restituzione degli incentivi post terremoto concessi alle stesse nel 2011; restituzione che dovrà avvenire in un’unica rata e con l’aggiunta di interessi e sanzioni elevati. L’Ue e i suoi burocrati hanno considerato lo sgravio delle tasse ai nostri fratelli terremotati come illegali aiuti di stato. Vergognoso”. È quanto dichiara il vicepresidente dell’Anci e sindaco di Pergola, Francesco Baldelli. “Quanto accade a L’Aquila può succedere domani in un qualunque altro comune colpito duramente da un evento sismico o da una calamità naturale. Per scongiurare la mortificazione e la penalizzazione di chi ogni giorno lavora, produce ricchezza e contribuisce al rilancio del territorio è necessario che i sindaci assumano una posizione univoca e parlino ad una sola voce. La mia personale solidarietà e vicinanza al sindaco Biondi. Per quanto mi riguarda sono pronto a scendere in piazza con lui contro uno Stato e una UE sempre più vessatori e cittadini e sindaci sempre più penalizzati”, conclude Baldelli.
