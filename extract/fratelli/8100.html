Sicurezza, Benedettelli: pene certe per chi compie reati contro la persona

“L’omicidio del gioielliere di Milano riporta all’attenzione delle cronache il grave problema della sicurezza. È ora di dare un prezzo non negoziabile all’integrità fisica e alla vita. L’insicurezza regna sovrana ovunque, in ogni campo della nostra esistenza, economico, sociale, umano. Neppure le relazioni intime sono porti sicuri, aumentano anche le violenze su donne e bambini all’interno del nucleo familiare, ma chi paga per il male che ha fatto? Su 124 donne uccise nel 2012 ci sono stati solo 12 arresti.
  
Inaccettabile. Occorre mettere al centro del prossimo esecutivo anche i temi legati alla sicurezza e alla certezza della pena, garanzia di libertà di cui non si parla più. Anzi, si parla ancora e sempre di amnistia senza rendersi conto della deriva che stiamo vivendo. Di questi giorni è la notizia che Mario Alessi sarà presto libero di lavorare fuori dal carcere. Eppure è stato condannato all’ergastolo per la morte del piccolo Tommy, ucciso grazie alla libertà in attesa del terzo grado di giudizio dopo due condanne per stupro, rapina a mano armata e sequestro di persona. Ucciso a soli 18 mesi perché piangeva. È ora di dire basta. Chi compie reati contro le persone deve pagare una pena detentiva certa, che corrisponde alla condanna pubblicizzata, priva di sconti automatici e di premi che non permettono di scontare effettivamente quei 21 anni previsti dal codice penale come ‘prezzo’ di una vita umana. Prezzo sì, dobbiamo per forza parlare in termini economici, i soli che riusciamo a capire ormai. Alessi andrà a fare il giardiniere, comprensibile l’indignazione della mamma di Tommy Paola Pellinghelli. Il lavoro sia reso obbligatorio per chi si trova in carcere, come lo è la scuola per bambini e ragazzi, la rieducazione passa anche da lì. Ma dentro il carcere, non fuori, per stupratori, pedofili, assassini e per tutti coloro che vivono di violenza ed espedienti e non hanno rispetto per la vita altrui. Sono certa che quando si troverà chi ha ucciso il gioielliere di Milano scopriremo che aveva precedenti penali. E allora il vero colpevole è lo Stato incapace d proteggere i suoi cittadini, ma capacissimo di ‘perdonare’ quelli di loro che fanno solo del male”.
 
È quanto dichiara Barbara Benedettelli, responsabile del Dipartimento Tutela Vittime della Violenza di Fratelli d’Italia e presidente dell’Associazione “L’Italia Vera”.
