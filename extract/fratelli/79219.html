Campania &#8211; Napoli: Ordigno davanti a chiesa, solidarietà a Don Patriciello

“Esprimiamo solidarietà a Don Maurizio Patriciello, vittima di un vile atto intimidatorio, e lo incoraggiamo ad andare avanti nella sua azione spirituale e sociale per Caivano. La legalità e la sicurezza sono fondamentali per questo territorio, ma altrettanto fondamentale è il lavoro per il riscatto di Caivano e  lo sviluppo di tutta l’area metropolitana di Napoli”.
E’ quanto affermano il Capogruppo regionale e Coordinatore dell’Area metropolitana di Napoli di Fratelli d’Italia, Michele Schiano Di Visconti, e la Dirigente Nazionale per le Politiche per il Mezzogiorno del partito guidato da Giorgia Meloni, Gabriella Peluso.
“Chiederò che il Consiglio Regionale della Campania si riunisca per affrontare il grave tema della illegalità e della mancanza di lavoro nell’area metropolitana di Napoli ed auspico che le prossime elezioni per il Consiglio Metropolitano di Napoli siano un’occasione per rendere incisiva l’istituzione della Città Metropolitana, per la quale il progetto di Fratelli d’Italia fonda sulla legalità e sul lavoro”, sottolinea Schiano.
“Da troppo tempo Caivano è vittima della illegalità prodotta da una minoranza di criminali , che trova terreno fertile nella mancanza di lavoro e di sviluppo – sottolinea Peluso – , in questa situazione, Don Maurizio Patriciello ha messo in campo ogni sforzo per essere punto di riferimento di tanti giovani, ma è fondamentale che lo Stato, a cominciare dalla realizzazione dei progetti previsti dal Piano Nazionale di Ripresa e Resilienza, dia un forte segnale nel segno della legalità e del lavoro, e che la politica compia un salto di qualità per dare una svolta al territorio. Fratelli d’Italia è in campo per dare slancio allo sviluppo di questo territorio e dell’intera Area Metropolitana di Napoli”. 
