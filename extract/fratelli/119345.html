Fase2, Gemmato: Arcuri si dimetta dopo parole offensive

Scarica su farmacisti responsabilità non loro
“Le parole del commissario Arcuri nei confronti dei farmacisti sono offensive e lesive della dignità di una categoria professionale che sta sopperendo a tante criticità del Sistema Sanitario Nazionale nella gestione del Covid-19. Al dottor Arcuri ricordo anche che i farmacisti coadiuvano il sistema sanitario garantendo una forte presenza territoriale e che diciassette di loro hanno perso la vita e centinaia sono stati contagiati in questa battaglia contro il nemico invisibile. Le sue parole sono del tutto inopportune, volgari e sarebbe necessario adesso chiedere scusa e presentare le dimissioni. Definire i farmacisti “speculatori” o minacciare velatamente controlli in stile Gestapo sembra più che altro un maldestro tentativo di nascondere i fallimenti, gli errori e le falle nella gestione dell’emergenza Covid-19 che quotidianamente vengono fuori”. 
Così il deputato di Fratelli d’Italia Marcello Gemmato, segretario commissione Affari sociali e Sanità alla Camera dei deputati e responsabile nazionale Dipartimento Sanità di Fratelli d’Italia.
