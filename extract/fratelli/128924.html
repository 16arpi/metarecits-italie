Lavoro, Rizzetto: vigileremo impegno governo su indennità lavoratori INL e Anpal

“Riparare urgentemente alla discriminazione che stanno subendo i lavoratori dell’Ispettorato nazionale del lavoro e dell’Anpal per il mancato riconoscimento dell’indennità di amministrazione. È quanto ho chiesto oggi al Ministero del Lavoro in commissione. La sottosegretaria, Rossella Accoto, mi riferisce la “massima disponibilità ad agire di intesa con il Ministero delle Finanze per l’individuazione della soluzione più opportuna”. Voglio quindi fare affidamento su queste parole per il riconoscimento dell’indennità in tempi rapidi e seguirò l’iter che verrà portato avanti. Questi lavoratori stanno subendo un’ingiustizia pur svolgendo importanti funzioni come quelle legate alla sicurezza del lavoro e al Pnrr. Parliamo quindi di personale con importanti competenze a cui va corrisposto un trattamento economico equo e nel rispetto dei ccnl”.
È quanto dichiara il deputato di Fratelli d’Italia, Walter Rizzetto, capogruppo della commissione Lavoro alla Camera, dopo lo svolgimento del Question Time a sua firma per sanare l’esclusione dei lavoratori di INL e Anpal dall’erogazione della perequazione dell’indennità di amministrazione prevista invece per altri dipendenti ministeriali.
