Global Compact, Fidanza: Non sorprendono parole Merkel ma atteggiamento Lega

“Non sorprendono le parole della cancelliera tedesca Angela Merkel che oggi a Marrakech in occasione del summit internazionale sul Global Compact ha sottolineato come a suo parere l’Ue abbia bisogno di manodopera qualificata proveniente dall’esterno. Piuttosto, sorprende e delude l’atteggiamento della Lega che su questo folle accordo non pone nessun ‘aut aut’ al suo alleato di governo. Già alla Camera si è palesata una potenziale maggioranza M5S-Pd-Leu contro la mozione di Fratelli d’Italia che chiederà di non aderire al Global Compact. Lasciare che sia il Parlamento a decidere – così come chiede la Lega – vuol dire preferire la tenuta del governo anche a costo di dare il via libera alla più grande invasione di immigrati della nostra storia. Sull’immigrazione e la sicurezza nel nostro Paese, non ci possono essere sotterfugi, non ci possono essere escamotage, non ci sono poltrone che contino. La Lega faccia come la destra fiamminga che ha abbandonato il governo pur di non rendersi complice di questa scelta sciagurata”.
Lo dichiara Carlo Fidanza, deputato di Fratelli d’Italia.
