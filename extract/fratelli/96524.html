FdI-An: Domani e domenica le primarie, oltre 700 seggi allestiti in tutta Italia

Domani, sabato 22 e domenica 23 febbraio, Fratelli d’Italia-Alleanza nazionale celebrerà in tutta Italia le primarie, le prime nella storia del centrodestra. Negli oltre 700 seggi allestiti in tutta Italia e aperti dalle ore 9.00 alle ore 18.00 iscritti al movimento e simpatizzanti potranno votare il Presidente Nazionale e i “grandi elettori”: 3150 delegati che avranno il compito, nel congresso nazionale previsto a Fiuggi per l’8 e 9 marzo 2014, di ratificare l’elezione del Presidente nazionale, la scelta del simbolo, l’elezione dei membri dell’Assemblea Nazionale del movimento. Per scegliere i propri grandi elettori si potranno esprimere fino a cinque preferenze tra i candidati nel territorio di appartenenza.
  
 
Nelle primarie sarà possibile scegliere anche il nuovo simbolo del movimento, tra una rosa di otto proposte selezionate dalla Segreteria generale del Congresso, anche tenendo conto della consultazione online organizzata nel mese di gennaio. Nella scheda elettorale un apposito spazio sarà anche dedicato alle “primarie delle idee”: ai partecipanti verrà chiesto di esprimere una posizione su dieci temi caldi o particolarmente cari al Movimento (dal presidenzialismo all’uscita dall’Euro, dalla riapertura delle case chiuse alla stretta sulle slot machine).
Gli iscritti a FdI-An potranno votare gratuitamente, mentre i non iscritti dovranno versare un contributo minimo di 2 euro e sottoscrivere il manifesto politico del movimento.
Gli elettori potranno recarsi a votare in qualunque seggio sul territorio provinciale: il loro riconoscimento avverrà mediante un sistema informatico così da garantire la regolarità del voto.Luoghi e orari in cui saranno allestiti i seggi sono consultabili sul sito www.ricostruiamotutto.com  o sul sito www.fratelli-italia.it, per mezzo dei quali si potranno votare anche on-line i simboli e i quesiti delle “primarie delle idee”.
Roma, 21 febbraio 2014
