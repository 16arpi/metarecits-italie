Sicurezza: visita scuola interforze per difesa e scuola Carabinieri forestali

“La caserma ‘Verdirosi’, sede della scuola interforze NBC, costituisce un vanto internazionale ed è sede di alta formazione sia per il nostro esercito, sia per altri Paesi, e abbiamo ribadito la nostra disponibilità a sostenere ogni tipo di esigenza nell’ottica del rafforzamento dello straordinario lavoro che già viene messo in campo. La scuola dei Carabinieri Forestali di Cittaducale rappresenta, altrettanto, un’eccellenza che, anche alla luce delle sfide imposte dal momento storico, può e deve essere ancor più valorizzata. Ringrazio il Comandante della Scuola NBC, generale di brigata Riccardo Fambrini, i vertici della Scuola Interforze, il Comandante provinciale dei Carabinieri di Rieti, Bruno Bellini, e il Comandante della Scuola Carabinieri Forestali di Cittaducale, Donato Monaco. L’Italia può essere orgogliosa dei ragazzi che si formano in queste strutture del territorio della provincia di Rieti”.

Lo dichiarano i deputati di Fratelli d’Italia Paolo Trancassini e Salvatore Deidda, rispettivamente capogruppo in Commissione Bilancio alla Camera dei Deputati e capogruppo in Commissione Difesa alla Camera dei Deputati. Gli esponenti di Fdi, insieme al Vicesindaco di Rieti, Daniele Sinibaldi, hanno visitato la Scuola Interforze per la Difesa NBC di Rieti e la Scuola dei Carabinieri Forestali di Cittaducale, in provincia di Rieti.

