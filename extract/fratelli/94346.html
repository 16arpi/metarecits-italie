Crosetto, giovedi 17 a Viterbo

L’onorevole Guido Crosetto domani, 17 gennaio alle ore 11, sarà a Viterbo per presentare il movimento Fratelli d’Italia – centrodestra nazionale. L’incontro si terrà nella sede del comitato promotore di Viterbo in via Mariano Romiti, 78. Crosetto illustrerà le linee programmatiche di Fratelli d’Italia – Centrodestra Nazionale, in attesa della definizione delle liste che il movimento presenterà sia per le elezioni regionali del Lazio, sia per quelle politiche, alla Camera e al Senato.
  
Guido Crosetto è stato sindaco di Marene dal 1990 al 1994 e consigliere provinciale di Cuneo dal 1999 al 2009 ricoprendo l’incarico di capogruppo di Forza Italia. Già coordinatore di Forza Italia per il Piemonte, è stato eletto per la prima volta alla Camera nel 2001, e rieletto poi nel 2006 e nel 2008. Nel Governo Berlusconi IV ha ricoperto la carica di sottosegretario di Stato al Ministero della Difesa.Nel corso del 2012 ha preso sempre più una posizione critica e di distacco dal Governo Monti e da Silvio Berlusconi, che lo ha portato, il 20 dicembre a creare il movimento Fratelli d’Italia – Centrodestra Nazionale, insieme a Giorgia Meloni e Ignazio La Russa.
 
