Riforme, Crosetto: Inchiodiamoli alle loro fandonie&#8230;

…USCIAMO DA AULA E LASCIAMOLA A BOSCHI E VERDINI. «Sono stanco di sentir ripetere il mantra per cui chi ritiene questa riforma del Senato superficiale ed antidemocratica sta ostacolando il futuro dell’Italia e vuole bloccare il rinascimento economico che si aprirebbe il giorno dopo.
  
Per questo mi rivolgo a Vendola, Salvini, Chiti, Minzolini, Grillo e a tutte quelle persone che come noi di Fratelli d’Italia-Alleanza Nazionale stanno cercando di spiegare il grande bluff di Renzi. Loro sostengono che questo passaggio “storico” al Senato basti per cambiare tutto? Loro sostengono che sbloccando il “PIN” del Paese con il passaggio in prima lettura di questa vergognosa riforma tutto cambierà? Bene. Inchiodiamoli alle loro fandonie, si lasci l’Aula del Senato nelle mani della Boschi e di Verdini e vedremo a settembre o ad ottobre il grande effetto sull’economia. Combattere una battaglia di democrazia e verità essendo accusati ogni giorno dalla maggioranza dei mezzi di comunicazione di lavorare contro l’Italia non è più tollerabile. Togliamo ogni scusa a questi imbonitori».
È quanto scrive su Facebook il coordinatore nazionale di Fratelli d’Italia-Alleanza Nazionale, Guido Crosetto. 
Roma, 24 luglio 2014
