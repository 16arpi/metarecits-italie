Carceri, Cirielli: FdI in visita a Pesaro, dalla parte della polizia penitenziaria

Fratelli d’Italia-Alleanza Nazionale oggi è stata in visita ufficiale alla casa circondariale di Pesaro, tramite il suo responsabile nazionale giustizia, il deputato Edmondo Cirielli, per portare una nuova cultura della civiltà e dell’impegno dello stato delle carceri. “FdI si schiera dalla parte della polizia penitenziaria abbandonata dal governo e costretta a lavorare in condizioni anche peggiori dei detenuti -spiega Cirielli -. Le autorità in visita alle carceri sinora si sono occupate solo delle condizioni di quest’ultimi, quasi fossero delle vittime, e mai di chi serve lo Stato”.

“Dopo l’approvazione strumentale di una norma definita reato di tortura – aggiunge – ma che in realtà sarà uno strumento per colpire le Forze dell’Ordine era necessario ribadire che i nostri uomini e le nostre donne della polizia sono persone perbene vittime di continue aggressioni in carcere. La presenza poi di quasi 20mila detenuti stranieri, tra cui moltissimi islamici, sta creando una situazione esplosiva. Quando saremo al governo ci batteremo perché il carcere sia un posto civile dove gli italiani dovranno scontare una pena certa e dove chi lavora servendo lo Stato sarà trattato con dignità e riconoscenza. Gli stranieri dovranno scontare la pena nel loro paese di origine e i loro stati dovranno accoglierli pena la denuncia di ogni accordo di cooperazione economica -cioè finanziamenti a fondo perduto da parte nostra – di cui l’Italia abbonda sempre”.
