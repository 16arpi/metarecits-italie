Antonio Iannone nominato responsabile Ambiente di FdI

“Sono onorato dall’opportunità che il nostro presidente Giorgia Meloni mi ha dato nominandomi responsabile nazionale del laboratorio tematico Ambiente”.

Così in una nota il senatore di Fratelli d’Italia Antonio Iannone, che aggiunge: “Svolgerò il mio ruolo coinvolgendo le tante professionalità e sensibilità presenti nel Partito dell’intero territorio nazionale”. “Non mancheremo di coinvolgere nelle attività del laboratorio -prosegue- anche tecnici espressione della società civile che condividono la nostra visione antropocentrica: l’ambiente va salvaguardato perché serve alla vita dell’uomo”. “La destra -afferma- ha una tradizione fatta di vero ambientalismo che è cosa diversa dall’ambientalismo arcadico e di maniera tipico della sinistra. Metteremo in campo idee, progetti ed azioni politiche per combattere gli scempi ambientali non a chiacchiere o con abusati convegni. Ambiente e sviluppo non sono in antitesi, basta intraprendere scelte fatte di sostenibilità e rispetto”.
