Il 22 e il 23 febbraio celebriamo le primarie

di Giorgia MeloniEccoci!
Sabato 22 e domenica 23 febbraio si svolgeranno le primarie di Fratelli d’Italia-AN: le prime primarie nella storia del centrodestra. Tutti gli italiani che credono in noi, iscritti o non al Movimento, potranno votare nelle giornate di sabato 22 (dalle 9.00 alle 18.00) e domenica 23 (dalle 9.00 alle 18.00) negli oltre 700 seggi elettorali che saranno allestiti su tutto il territorio nazionale. Luoghi e orari in cui saranno allestiti i seggi sono consultabili sul sito www.ricostruiamotutto.com  o sul sito www.fratelli-italia.it.
Con le primarie di Fratelli d’Italia, iscritti e simpatizzanti potranno votare il Presidente Nazionale del Movimento e i “grandi elettori”, cioè complessivamente 3150 delegati che avranno il compito, nel congresso nazionale previsto a Fiuggi per l’8 e 9 marzo 2014, di ratificare l’elezione del Presidente nazionale, la scelta del simbolo l’elezione dei membri dell’Assemblea Nazionale del movimento. Per scegliere i propri grandi elettori si potranno esprimere fino a cinque preferenze tra i candidati nel territorio di appartenenza.
  
 
Ma nelle nostre primarie sarà possibile scegliere anche il nuovo simbolo del Movimento,  tra una rosa di otto proposte selezionate dalla Segreteria generale del Congresso, anche tenendo conto della consultazione online organizzata nel mese di gennaio.
Nella scheda elettorale un apposito spazio sarà anche dedicato alle “primarie delle idee”. Chiediamo ai nostri simpatizzanti di darci la loro opinione su dieci temi caldi o  particolarmente cari al Movimento (dal presidenzialismo all’uscita dall’Euro, o dalla riapertura delle case chiuse alla stretta sulle slot machine).
Gli iscritti al Movimento potranno votare gratuitamente, mentre i non iscritti dovranno versare un contributo minimo di 2 euro e sottoscrivere il nostro manifesto politico. Gli elettori possono recarsi a votare in qualunque seggio sul territorio provinciale: il loro riconoscimento avverrà mediante un sistema informatico che garantisce la regolarità del voto. Si potrà votare anche on-line (tranne che per i “grandi elettori”) sempre collegandosi al sito di Fratelli d’Italia www.fratelli-italia.it o al sito www.ricostruiamotutto.com. 
 
