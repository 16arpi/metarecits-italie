Covid, Cirielli: Draghi riapra i centri commerciali nei weekend

“Il Governo Draghi riapra subito i centri commerciali nei fine settimana: la loro permanente chiusura è una scelta incomprensibile e dannosa per la nostra economia e per tutti i lavoratori del settore”. Lo dichiara, in una nota, il Questore della Camera e coordinatore della Direzione Nazionale di Fratelli d’Italia Edmondo Cirielli: “Plaudo alla campagna promossa sui social e in numerosi centri commerciali (come Euroma 2, Adriatico 2, Aprilia 2), da alcuni imprenditori, con cui lanciano pubblicamente l’allarme sulle gravi ripercussioni che stanno subendo i dipendenti dei centri commerciali e di conseguenza le loro famiglie. Draghi ascolti il grido di dolore dei commercianti, i quali da mesi chiedono a gran voce al Governo di poter lavorare in sicurezza, come tutte le altre attività, rispettando i protocolli anti-Covid. Il premier, dunque, faccia prevalere il buon senso e sostenga un settore che finora ha già sopportato grandi sacrifici” conclude Cirielli. 
