Scuola. Petrenga: Fioramonti inaccettabile come  ministro. FdI chiede dimissioni

“Un ministro della Repubblica che ritiene le Forze dell’Ordine infedeli al rispetto della legge, ma legate ad un non meglio precisato potere; che attacchi, anche in modo violento e utilizzando vocaboli disprezzativi, uomini e donne sul piano personale, come accaduto alla senatrice Santanchè, a cui va la mia personale solidarietà, solo perché di destra o perché non la pensi come lui, è un ministro che non merita di rappresentare il popolo italiano. Infatti le sue dichiarazioni, del tutto inaccettabili, dimostrano il suo mancato rispetto dello Stato, delle sue Istituzioni, e di tutti coloro i quali, con il loro lavoro e loro impegno, mettono a repentaglio la propria vita proprio per fare rispettare le leggi dello Stato e garantire la sicurezza dei cittadini. Appare pertanto evidente che una tale persona non può e non deve rappresentare il popolo italiano, né può governare un ministero fondamentale per la crescita e lo sviluppo delle prossime generazioni, e per questo chiediamo con forza le sue dimissioni”. Lo dichiara la senatrice di Fratelli d’Italia, Giovanna Petrenga.
