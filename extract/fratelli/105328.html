Migranti, Meloni: Renzi e Pd sono in campagna elettorale, chiedano scusa per incapacità dimostrata


«Renzi, il Pd, Gentiloni, Minniti chiedano scusa per aver volutamente fatto entrare in Italia centinaia di migliaia di clandestini e per l’incapacità totale di gestire in questi anni il fenomeno immigrazione. Le parole di Renzi? Dimostrano solo che il Pd è in campagna elettorale: questa gente irresponsabile ha capito che gli italiani hanno aperto gli occhi e che non ne possono più della loro irragionevolezza. Ora il segretario Pd e Gentiloni che gli fa eco stanno tentando di correre ai ripari».
È quanto ha dichiarato a Skytg24 il presidente di Fratelli d’Italia, Giorgia Meloni.
«Sul numero chiuso Renzi non sa di che parla: invece di dire idiozie ripristini il decreto flussi con cui lo Stato stabilisce il numero di immigrati che possono entrare legalmente sul nostro territorio per lavorare. I governi Pd hanno azzerato queste quote perchè erano tutte coperte da chi è arrivato illegalmente. E l’unica cosa seria da fare è chiedere una missione europea che porti a un blocco navale a largo delle coste libiche per impedire la partenza dei barconi, un accordo con i governi libici, l’apertura in Africa dei centri per capire chi ha diritto ad essere rifugiato e chi no e da lì la distribuzione equa dei rifugiati in tutti i 27 Paesi Ue. Berlusconi dice di bloccare gli sbarchi? E’ una proposta di Fratelli d’Italia: lo diciamo da cinque anni», ha spiegato Meloni. 
