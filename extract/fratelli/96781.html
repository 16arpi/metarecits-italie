Immigrazione, Meloni: Stato cede su legalità, vince ideologia sinistra con sostegno di Fi e Ncd

«Con l’approvazione dell’ennesimo svuotacarceri e con l’abrogazione del reato di immigrazione clandestina, lo Stato scarica ancora una volta sui cittadini onesti il costo della propria inefficienza.
  
Due sono i risultati di questo provvedimento: il primo è che da domani migliaia di delinquenti saranno liberi di tornare a commettere reati, il secondo è che l’Italia ha di fatto annunciato al mondo intero che è possibile venire nella nostra Nazione privi di qualsiasi permesso o autorizzazione e senza che questo comporti delle conseguenze. Questa capitolazione dello Stato davanti ai più elementari principi di legalità è stata compiuta in coerenza con la più obsoleta ideologia di sinistra ma anche grazie allo scandaloso sostegno di Forza Italia e Nuovo Centrodestra. Due partiti che evidentemente interpretano l’appartenenza al centrodestra in modo radicalmente diverso da come lo interpreta Fratelli d’Italia-Alleanza Nazionale. Incurante dei calcoli di opportunità, FdI-An rimarrà saldamente nel centrodestra e coerente con il proprio elettorato e continuerà ad opporsi a tutti quei provvedimenti fatti sulla pelle dei cittadini italiani».
Lo dichiara il presidente di Fratelli d’Italia-Alleanza nazionale, Giorgia Meloni, a margine dell’incontro a Bruxelles con Marine Le Pen.
Bruxelles, 2 aprile 2014
