Caso Marò, Beccalossi: Anche Brescia giochi con fiocco giallo

“Rivolgo il mio invito al Brescia Calcio affinché nella prossima partita, in programma sabato sera contro il Livorno, faccia indossare ai nostri giocatori le maglie con il fiocco giallo, segno di attenzione e solidarietà verso i due Marò trattenuti in India”. L’assessore regionale della Lombardia e dirigente di Fratelli d’Italia, Viviana Beccalossi, rilancia anche per Brescia l’iniziativa del presidente della Lazio, Claudio Lotito, di scendere in campo con un fiocco giallo e l’appello del segretario nazionale del suo partito Giorgia Meloni, che ha chiesto al mondo del calcio italiano di dare un segnale concreto a favore dei due Marò.

“Sarebbe un bel gesto – dichiara Viviana Beccalossi – vedere sulle divise delle Rondinelle un messaggio forte in nome di Salvatore Girone e Massimiliano Latorre, la cui vicenda continua a rappresentare una ferita per il nome dell’Italia, da due anni incapace di restituire alle proprie famiglie due servitori della Patria. Fra l’altro Brescia e Livorno rappresentano due territori particolarmente vicini alle nostre Forze Armate”.
“Il calcio – conclude Viviana Beccalossi – continua a rappresentare uno dei più efficaci strumenti per diffondere messaggi. Mi piacerebbe che tutti gli sportivi che sabato si recheranno al Rigamonti e ancor più i tifosi che vedranno le maglie del Brescia in televisione, potessero plaudire all’iniziativa e pensare ai nostri due fucilieri di marina da troppo tempo e ingiustamente lontani da casa”.
Brescia, 2 settembre 2014
