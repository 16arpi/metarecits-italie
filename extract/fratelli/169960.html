Cnn: significativo editoriale di Zakaria sul &#8220;momento di Meloni&#8221;

“È molto significativo che dopo le analisi di questi ultimi giorni da parte di organi di stampa come New York Times, Economist, Le Monde su aspetti particolarmente qualificanti della politica europea del governo Meloni, ieri si sia espresso, nel suo programma domenicale seguito da decine di milioni di ascoltatori nel mondo, anche il celebre anchorman della CNN Fareed Zakaria che ha definito il Presidente del Consiglio Giorgia Meloni come “il volto del futuro dell’Europa”. 
“Secondo Zakaria, siamo di fronte al “momento di Meloni”: un momento “che giunge dopo molti anni in cui la leader di fatto dell’Europa era Angela Merkel”. Il Presidente Meloni è oggi “un punto di riferimento nel sostegno all’Ucraina e all’alleanza atlantica avendo stabilito una solida relazione con gli Stati Uniti e il Presidente Biden”. Zakaria rileva che le molte divisioni in Germania in seno al governo del Cancelliere Scholz, la prossima uscita di scena del Presidente Macron in Francia, e l’assenza del Regno Unito dall’UE, consegnano a Giorgia Meloni e alla sua popolarità un primato in Europa impensabile fino a pochi mesi fa. 
Il noto conduttore della CNN sottolinea altresì come il Presidente Meloni abbia saputo assicurare all’Italia ingenti fondi con il PNRR nei tempi previsti e stia avendo un chiaro sostegno anche da parte degli altri principali partners dell’Unione e delle istituzioni comunitarie nelle politiche sull’immigrazione: in particolare grazie all’accordo realizzato con l’Albania e al dialogo proficuo con Orban che ha convinto a collaborare con l’UE piuttosto che esserne antagonista. 
Indicativa, inoltre, nota ancora Zakaria, la decisione di non rinnovare il Memorandum d’Intesa sulle Nuove Vie della Seta che il precedente governo aveva sottoscritto con la Repubblica Popolare Cinese nel 2019 discostandosi dagli orientamenti condivisi dall’Unione Europea nel suo insieme. 
Un “approccio conservatore in ambito culturale e progressista in economia”, uniti ad un’impostazione al tempo stesso “decisa e aperta al dialogo”, che ha ottenuto l’indice di gradimento più alto tra i leader del G7. È questa, per Fareed Zakaria, la formula vincente alla base del “momento di Meloni”.
Lo dichiara il senatore di Fratelli d’Italia Giulio Terzi di Sant’Agata, presidente della Commissione Politiche Ue.
