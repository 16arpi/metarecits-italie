Riforme Istituzionali, Corsaro: Voto favorevole di Fratelli d&#8217;Italia

“Fratelli d’Italia vota a favore di questo provvedimento istitutivo del comitato per le riforme, pur continuando a percepire all’interno del testo una presenza di ombre superiore alle luci. Ma ricordiamo che oggi non stiamo varando nessuna modifica della Costituzione, diamo bensì vita a un punto fermo, una data certa per l’avvio di una discussione sulle riforme possibili e necessarie”. E’ quanto ha dichiarato oggi alla Camera Massimo Corsaro, deputato di Fratelli d’Italia, in dichiarazione di voto finale sul disegno di legge costituzionale sull’istituzione del Comitato parlamentare per le riforme costituzionali ed elettorali.
  
 
“Nella nostra storia, profonda e radicata – ha continuato Corsaro – non abbiamo mai creduto alla demagogia della “Costituzione più bella del mondo”. Se dobbiamo leggerla con gli occhi di oggi, questa Costituzione non è né la più bella del mondo, né d’Europa, né del quartiere. E’ semplicemente una carta non più adatta alle necessità di una società che cammina in modo assai più veloce rispetto a quanto fosse ipotizzabile quando fu scritta.
Non so se ciò che stiamo oggi battezzando sia un viottolo o un’autostrada, so che è quello che passa il convento e a noi interessa prendere questa possibilità per mettere mano con urgenza al dettato di questa carta. Porteremo all’attenzione del comitato l’elezione diretta del presidente della Repubblica, nostra battaglia da sempre, in difesa della sovranità popolare, per far scegliere direttamente agli italiani chi deve garantire l’equilibrio del sistema”.
Roma, 10 settembre 2013
