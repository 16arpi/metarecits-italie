Messina, Pellegrino: Ylenia prenda coscienza di quanto accaduto

“E’ appena cominciato un nuovo anno, ma si replica un vecchio copione che ci regala la prima Vittima di amore malato del 2017. Lui, con qualche piccolo precedente alle spalle, la chiama per un ‘chiarimento’ sulla loro situazione sentimentale e poi invece la incontra per cospargerla di benzina e darla alle fiamme. Una tragedia che ora si tinge di giallo, visto che Ylenia Bonavera ha ritrattato questa versione, negando poi che a colpirla fosse stato il suo ex.
Se, come si evince anche dalle indagini, fosse invece confermato che la ragazza non vuole coprire altre persone e che in realtà è stato proprio il fidanzato l’autore del tentato omicidio, quello di Ylenia è uno dei molteplici atteggiamenti che molte volte le donne hanno nei confronti dei loro aguzzini, quando la paura del mostro si unisce all’assuefazione alla volontà di possesso dell’altro e le rende poco capaci di avere piena coscienza della crudeltà di quanto è accaduto. Un dramma che spiega come sia difficile riportare le Vittime di violenza su un percorso di recupero della propria identità di donna e di persona. Auguriamo ad Ylenia una pronta guarigione dalle ustioni sul corpo.
Le ferite dell’anima e dell’incoscio avranno di certo un percorso più lungo, ma speriamo alla fine positivo.”
Queste le dichiarazioni di Cinzia Pellegrino, Coordinatore Nazionale del Dipartimento tutela Vittime della Violenza di Fratelli d’Italia, sull’aggressione avvenuta a Bordonaro.
