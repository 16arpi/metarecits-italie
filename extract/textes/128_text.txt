Calcio, Lazio Club Montecitorio: Italia non resti in silenzio su provvedimento ministero francese contro tifosi laziali

“Un’ordinanza del ministero dell’Interno francese vieterà “ai tifosi della Lazio o a chi si presenta come tale” la trasferta contro il Marsiglia per la gara di Europa League di questa settimana. Il divieto non riguarderà solo l’accesso allo stadio o alla città ma addirittura l’ingresso in Francia “dai posti di frontiera stradali, ferroviari, portuali e aeroportuali”. In altre parole il Governo Francese non consentirà a nessuno che si dichiari tifoso laziale di entrare sul suo territorio, anche se non è lo stadio la sua destinazione. Siamo di fronte a un provvedimento inaudito, che va contro le norme europee sulla libera circolazione delle persone e rappresenta un precedente storico che lascia sgomenti. Chiediamo a tutte le più alte cariche dello Stato, dal presidente della Repubblica Mattarella al premier Draghi di intervenire contro una discriminazione illecita. Di fronte a un simile provvedimento, che segna un grave precedente storico, l’Italia e la diplomazia italiana non possono restare in silenzio”.
Lo dichiara Paolo Trancassini presidente del Lazio Club Montecitorio.
