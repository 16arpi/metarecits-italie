Rispoli: Alle dimissioni di Sodano seguano quelle di De Magistris!

“E’ un clima di veleni che non fa bene alla città” Così Il Presidente di Fratelli d’Italia – Alleanza Nazionale della città metropolitana di Napoli, Luigi Rispoli, ha commentato la notizia delle dimissioni del Vice Sindaco, Tommaso Sodano.
“Ormai De Magistris – ha continuato l’esponente del partito di Giorgia Meloni- è rimasto solo nella sua torre d’avorio, sempre più isolato e incapace di risolvere i numerosi problemi che attanagliano la città.
La città è ridotta veramente male con i servizi che non funzionano, una situazione economica debitoria che è stata ribaltata sulle prossime generazioni e senza certezza di una via d’uscita, senza contare il sistema delle partecipate, un vero buco nero fatto di inefficienza e disavanzi economici.
Su Bagnoli, la cui vicenda può avere inciso sull’epilogo di queste ore, la Giunta arancione ha mostrato tutti i suoi limiti incapace come è stata di dare una sterzata all’impasse di questi anni e facendo fallire la Stu che doveva guidare il processo.
Il caso Sodano, è un caso tutto politico che al di là delle motivazioni date investe il Sindaco di tutte le responsabilità che lo indicano come il protagonista assoluto di una stagione che Napoli dovrà presto mettere alle proprie spalle.
Oggi ci chiediamo –ha concluso Rispoli- se non sia il caso che De Magistris vada via liberando Palazzo San Giacomo in anticipo perché anche una gestione commissariale, che di solito è una iattura, in questo caso potrebbe essere utile per evitare altri danni alla città”.
