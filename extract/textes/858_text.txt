Roma, Meloni: Con Raggi e M5s soldi ai rom e nulla ai romani

“Fratelli d’Italia ha manifestato in Campidoglio per denunciare la vergogna della delibera che a Roma il Movimento 5 Stelle propone in favore di rom e sinti e che prevede investimenti fino a 10000 euro a famiglia per l’inserimento lavorativo o abitativo. Peccato che la stessa amministrazione Raggi non dia nulla ai cittadini romani che non siano rom o sinti.
In piazza con noi c’erano Emmanuel, sfrattato da una casa popolare con due figli e una bambina di 11 anni invalida al 100%, Gianni che vive da 2 anni dentro a una roulotte e a cui nessuno ha proposto niente ed Enrico, al quale il Municipio sempre guidato dai grillini ha proposto di andare a vivere in un campo rom. Ed è quello che probabilmente ai romani converrà fare visto che i soldi del Campidoglio vanno ai rom e non vanno ai cittadini romani”.
Lo scrive su Facebook il presidente di Fratelli d’Italia Giorgia Meloni per raccontare le ragioni del flash mob organizzato da Fratelli d’Italia sotto il Campidoglio,  dopo la delibera dell’amministrazione Raggi sui rom.
