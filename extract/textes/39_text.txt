Alitalia, Silvestroni: Riportare la compagnia di bandiera nelle proprietà dello Stato è una priorità nazionale

“Si è appena conclusa l’audizione nella X Commissione con i commissari di Alitalia. Come capogruppo di Fratelli d’Italia ho voluto ribadire che le nostre priorità sono innanzitutto un serio progetto di rilancio della compagnia di bandiera da parte del Governo e di Alitalia.
L’azienda deve ritornare statale almeno per il 25% del capitale sociale dimostrando così che ci può essere efficienza e allo stesso tempo buon governo.
Lo Stato italiano deve difendere la sua compagnia di bandiera e le sue enormi opportunità con un nuovo ambizioso piano industriale e un grande rilancio che aumenti la nostra competitività, che tuteli i posti di lavoro e gli asset strategici.
La proprietà di Alitalia per Fratelli d’Italia incarna quel concetto per noi fondamentale di sovranità nazionale.
Se il governo vuole veramente favorire il turismo e aumentare il numero di arrivi in Italia riveda inoltre il pessimo piano nazionale aeroporti varato dal governo Pd insieme ad Alitalia. Le priorità per la crescita economica e turistica della Nazione passano inesorabilmente per la revisione della rete aeroportuale, diversamente si rischia solo l’ennesimo inutile sperpero di risorse pubbliche”, lo ha dichiarato in una nota il deputato e capogruppo in Commissione Attività Produttive di Fratelli d’Italia, Marco Silvestroni al termine dell’audizione con i commissari Alitalia.
